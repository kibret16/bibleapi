{
    "1": "የእግዚአብሔርና የጌታ የኢየሱስ ክርስቶስ ባርያ ያእቆብ ለተበተኑ ለአስራ ሁለቱ ወገኖች፤ ሰላም ለእናንተ ይሁን።",
    "2-3": "ወንድሞቼ ሆይ፥ የእምነታችሁ መፈተን ትእግስትን እንዲያደርግላችሁ አውቃችሁ፥ ልዩ ልዩ ፈተና ሲደርስባችሁ እንደ ሙሉ ደስታ ቁጠሩት",
    "4": "ትእግስትም ምንም የሚጎድላችሁ ሳይኖር ፍፁማንና ምሉአን ትሆኑ ዘንድ ስራውን ይፈፅም።",
    "5": "ከእናንተ ግን ማንም ጥበብ ቢጎድለው፥ ሳይነቅፍ በልግስና ለሁሉ የሚሰጠውን እግዚአብሔርን ይለምን፥ ለእርሱም ይሰጠዋል።",
    "6": "ነገር ግን በምንም ሳይጠራጠር በእምነት ይለምን፤ የሚጠራጠር ሰው በነፋስ የተገፋና የተነቃነቀ የባህርን ማእበል ይመስላልና።",
    "7-8": "ሁለት አሳብ ላለው በመንገዱም ሁሉ ለሚወላውል ለዚያ ሰው ከጌታ ዘንድ አንዳች እንዲያገኝ አይምሰለው።",
    "9-10": "የተዋረደው ወንድም ግን በከፍታው፥ ባለ ጠጋም በውርደቱ ይመካ፤ እንደ ሳር አበባ ያልፋልና።",
    "11": "ፀሃይ ከትኩሳት ጋር ይወጣልና፥ ሳርንም ያጠወልጋልና፥ አበባውም ይረግፋልና፥ የመልኩም ውበት ይጠፋልና፤ እንዲሁ ደግሞ ባለ ጠጋው በመንገዱ ይዝላል።",
    "12": "በፈተና የሚፀና ሰው የተባረከ ነው፤ ከተፈተነ በኋላ ለሚወዱት ተስፋ ስለ እርሱ የሰጣቸውን የህይወትን አክሊል ይቀበላልና።",
    "13": "ማንም ሲፈተን፦ በእግዚአብሔር እፈተናለሁ አይበል፤ እግዚአብሔር በክፉ አይፈተንምና፤ እርሱ ራሱስ ማንንም አይፈትንም።",
    "14": "ነገር ግን እያንዳንዱ በራሱ ምኞት ሲሳብና ሲታለል ይፈተናል።",
    "15": "ከዚህ በኋላ ምኞት ፀንሳ ሃጢአትን ትወልዳለች፤ ሃጢአትም ካደገች በኋላ ሞትን ትወልዳለች።",
    "16": "የተወደዳችሁ ወንድሞቼ ሆይ፥ አትሳቱ።",
    "17": "በጎ ስጦታ ሁሉ ፍፁምም በረከት ሁሉ ከላይ ናቸው፥ መለወጥም በእርሱ ዘንድ ከሌለ በመዞርም የተደረገ ጥላ በእርሱ ዘንድ ከሌለ ከብርሃናት አባት ይወርዳሉ።",
    "18": "ለፍጥረቱ የበኩራት አይነት እንድንሆን በእውነት ቃል አስቦ ወለደን።",
    "19": "ስለዚህ፥ የተወደዳችሁ ወንድሞቼ ሆይ፥ ሰው ሁሉ ለመስማት የፈጠነ ለመናገርም የዘገየ ለቁጣም የዘገየ ይሁን፤",
    "20": "የሰው ቁጣ የእግዚአብሔርን ፅድቅ አይሰራምና።",
    "21": "ስለዚህ ርኩሰትን ሁሉ የክፋትንም ትርፍ አስወግዳችሁ፥ ነፍሳችሁን ማዳን የሚችለውን በውስጣችሁም የተተከለውን ቃል በየዋህነት ተቀበሉ።",
    "22": "ቃሉን የምታደርጉ ሁኑ እንጂ ራሳችሁን እያሳታችሁ የምትሰሙ ብቻ አትሁኑ።",
    "23": "ቃሉን የሚሰማ የማያደርገውም ቢኖር የተፈጥሮ ፊቱን በመስተዋት የሚያይን ሰው ይመስላል፤",
    "24": "ራሱን አይቶ ይሄዳልና፥ ወዲያውም እንደ ምን እንደ ሆነ ይረሳል።",
    "25": "ነገር ግን ነፃ የሚያወጣውን ፍፁሙን ህግ ተመልክቶ የሚፀናበት፥ ስራንም የሚሰራ እንጂ ሰምቶ የሚረሳ ያልሆነው፥ በስራው የተባረከ ይሆናል።",
    "26": "አንደበቱን ሳይገታ ልቡን እያሳተ እግዚአብሔርን የሚያመልክ የሚመስለው ማንም ቢኖር የእርሱ አምልኮ ከንቱ ነው።",
    "27": "ንፁህ የሆነ ነውርም የሌለበት አምልኮ በእግዚአብሔር አብ ዘንድ ይህ ነው፤ ወላጆች የሌላቸውን ልጆች ባልቴቶችንም በመከራቸው መጠየቅ፥ በአለምም ከሚገኝ እድፍ ሰውነቱን መጠበቅ ነው።"
}