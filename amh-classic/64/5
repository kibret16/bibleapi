{
    "1": "አሁንም እናንተ ባለ ጠጎች፥ ስለሚደርስባችሁ ጭንቅ ዋይ ዋይ እያላችሁ አልቅሱ።",
    "2": "ሃብታችሁ ተበላሽቶአል፥ ልብሳችሁም በብል ተበልቶአል።",
    "3": "ወርቃችሁም ብራችሁም ዝጎአል፥ ዝገቱም ምስክር ይሆንባችኋል ስጋችሁንም እንደ እሳት ይበላል። ለኋለኛው ቀን መዝገብን አከማችታችኋል።",
    "4": "እነሆ፥ እርሻችሁን ያጨዱት የሰራተኞች ደመወዝ በእናንተ ተቀምቶ ይጮሃል፥ የአጫጆችም ድምፅ ወደ ጌታ ፀባኦት ጆሮ ገብቶአል።",
    "5": "በምድር ላይ ተቀማጥላችኋል በሴሰኝነትም ኖራችኋል፤ ለእርድ ቀን እንደሚያወፍር ልባችሁን አወፍራችኋል።",
    "6": "ፃድቁን ኮንናችሁታል ገድላችሁትማል፤ እናንተን አይቃወምም።",
    "7": "እንግዲህ፥ ወንድሞች ሆይ፥ ጌታ እስኪመጣ ድረስ ታገሱ። እነሆ፥ ገበሬው የፊተኛውንና የኋለኛውን ዝናብ እስኪቀበል ድረስ እርሱን እየታገሰ የከበረውን የመሬት ፍሬ ይጠብቃል።",
    "8": "እናንተ ደግሞ ታገሱ፥ ልባችሁንም አፅኑ፤ የጌታ መምጣት ቀርቦአልና።",
    "9": "ወንድሞች ሆይ፥ እንዳይፈረድባችሁ እርስ በርሳችሁ አታጉረምርሙ፤ እነሆ፥ ፈራጅ በደጅ ፊት ቆሞአል።",
    "10": "ወንድሞች ሆይ፥ የመከራና የትእግስት ምሳሌ የሆኑትን በጌታ ስም የተናገሩትን ነቢያትን ተመልከቱ።",
    "11": "እነሆ፥ በትእግስት የፀኑትን ብፁአን እንላቸዋለን፤ ኢዮብ እንደ ታገሰ ሰምታችኋል፥ ጌታም እንደ ፈፀመለት አይታችኋል፤ ጌታ እጅግ የሚምር የሚራራም ነውና።",
    "12": "ከሁሉም በፊት፥ ወንድሞቼ ሆይ፥ በሰማይ ቢሆን በምድርም ቢሆን በሌላ መሃላም ቢሆን በምንም አትማሉ፤ ነገር ግን ከፍርድ በታች እንዳትወድቁ ነገራችሁ አዎን ቢሆን አዎን ይሁን፥ አይደለምም ቢሆን አይደለም ይሁን።",
    "13": "ከእናንተ መከራን የሚቀበል ማንም ቢኖር እርሱ ይፀልይ፤ ደስ የሚለውም ማንም ቢኖር እርሱ ይዘምር።",
    "14": "ከእናንተ የታመመ ማንም ቢኖር የቤተ ክርስቲያንን ሽምግሌዎች ወደ እርሱ ይጥራ፤ በጌታም ስም እርሱን ዘይት ቀብተው ይፀልዩለት።",
    "15": "የእምነትም ፀሎት ድውዩን ያድናል ጌታም ያስነሳዋል፤ ሃጢአትንም ሰርቶ እንደ ሆነ ይሰረይለታል።",
    "16": "እርስ በርሳችሁ በሃጢአታችሁ ተናዘዙ። ትፈወሱም ዘንድ እያንዳንዱ ስለ ሌላው ይፀልይ፤ የፃድቅ ሰው ፀሎት በስራዋ እጅግ ሃይል ታደርጋለች።",
    "17": "ኤልያስ እንደ እኛ የሆነ ሰው ነበረ፥ ዝናብም እንዳይዘንብ አጥብቆ ፀለየ፥ በምድርም ላይ ሶስት አመት ከስድስት ወር አልዘነበም፤ ሁለተኛም ፀለየ፥",
    "18": "ሰማዩም ዝናብን ሰጠ ምድሪቱም ፍሬዋን አበቀለች።",
    "19": "ወንድሞቼ ሆይ፥ ከእናንተ ማንም ከእውነት ቢስት አንዱም ቢመልሰው፥",
    "20": "ሃጢአተኛን ከተሳሳተበት መንገድ የሚመልሰው ነፍሱን ከሞት እንዲያድን፥ የሃጢአትንም ብዛት እንዲሸፍን ይወቅ።"
}