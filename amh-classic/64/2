{
    "1": "ወንድሞቼ ሆይ፥ በክብር ጌታ በጌታችን በኢየሱስ ክርስቶስ ያለውን እምነት ለሰው ፊት በማድላት አትያዙ።",
    "2": "የወርቅ ቀለበት ያደረገና የጌጥ ልብስ የለበሰ ሰው ወደ ጉባኤአችሁ ቢገባ፥ እድፍ ልብስም የለበሰ ድሃ ሰው ደግሞ ቢገባ፥",
    "3": "የጌጥ ልብስም የለበሰውን ተመልክታችሁ፦ አንተስ በዚህ በመልካም ስፍራ ተቀመጥ ብትሉት፥ ድሃውንም፦ አንተስ ወደዚያ ቁም ወይም ከእግሬ መረገጫ በታች ተቀመጥ ብትሉት፥ ራሳችሁን መለያየታችሁ አይደለምን?",
    "4": "ክፉ አሳብ ያላቸውም ዳኞች መሆናችሁ አይደለምን?",
    "5": "የተወደዳችሁ ወንድሞቼ ሆይ፥ ስሙ፤ እግዚአብሔር በእምነት ባለ ጠጎች እንዲሆኑ ለሚወዱትም ተስፋ ስለ እርሱ የሰጣቸውን መንግስት እንዲወርሱ የዚህን አለም ድሆች አልመረጠምን?",
    "6": "እናንተ ግን ድሆችን አዋረዳችሁ። ባለ ጠጎቹ የሚያስጨንቁአችሁ አይደሉምን? ወደ ፍርድ ቤትም የሚጎትቱአችሁ እነርሱ አይደሉምን?",
    "7": "የተጠራችሁበትን መልካሙን ስም የሚሰድቡ እነርሱ አይደሉምን?",
    "8": "ነገር ግን መፅሃፍ፦ ባልንጀራህን እንደ ራስህ ውደድ እንደሚል የንጉስን ህግ ብትፈፅሙ መልካም ታደርጋላችሁ፤",
    "9": "ለሰው ፊት ግን ብታደሉ ሃጢአትን ትሰራላችሁ፥ ህግም እንደ ተላላፊዎች ይወቅሳችኋል።",
    "10": "ህግን ሁሉ የሚጠብቅ፥ ነገር ግን በአንዱ የሚሰናከል ማንም ቢኖር በሁሉ በደለኛ ይሆናል፤ አታመንዝር ያለው ደግሞ፦ አትግደል ብሎአልና፤",
    "11": "ባታመነዝርም፥ ነገር ግን ብትገድል፥ ህግን ተላላፊ ሆነሃል።",
    "12": "በነፃነት ህግ ፍርድን ይቀበሉ ዘንድ እንዳላቸው ሰዎች እንዲህ ተናገሩ፥ እንዲህም አድርጉ።",
    "13": "ምህረትን ለማያደርግ ምህረት የሌለበት ፍርድ ይሆናልና፤ ምህረትም በፍርድ ላይ ይመካል።",
    "14": "ወንድሞቼ ሆይ፥ እምነት አለኝ የሚል፥ ስራ ግን የሌለው ሰው ቢኖር ምን ይጠቅመዋል? እምነቱስ ሊያድነው ይችላልን?",
    "15": "ወንድም ወይም እህት ራቁታቸውን ቢሆኑ የእለት ምግብንም ቢያጡ፥",
    "16": "ከእናንተ አንዱም፦ በደህና ሂዱ፥ እሳት ሙቁ፥ ጥገቡም ቢላቸው ለሰውነት ግን የሚያስፈልጉትን ባትሰጡአቸው ምን ይጠቅማቸዋል?",
    "17": "እንደዚሁም ስራ የሌለው እምነት ቢኖር በራሱ የሞተ ነው።",
    "18": "ነገር ግን አንድ ሰው፦ አንተ እምነት አለህ እኔም ስራ አለኝ፤ እምነትህን ከስራህ ለይተህ አሳየኝ፥ እኔም እምነቴን በስራዬ አሳይሃለሁ ይላል።",
    "19": "እግዚአብሔር አንድ እንደ ሆነ አንተ ታምናለህ፤ መልካም ታደርጋለህ፤ አጋንንት ደግሞ ያምናሉ ይንቀጠቀጡማል።",
    "20": "አንተ ከንቱ ሰው፥ እምነት ከስራ ተለይቶ የሞተ መሆኑን ልታውቅ ትወዳለህን?",
    "21": "አባታችን አብርሃም ልጁን ይስሃቅን በመሰዊያው ባቀረበ ጊዜ በስራ የፀደቀ አልነበረምን?",
    "22": "እምነት ከስራው ጋር አብሮ ያደርግ እንደ ነበረ፥ በስራም እምነት እንደ ተፈፀመ ትመለከታለህን?",
    "23": "መፅሃፍም፦ አብርሃምም እግዚአብሔርን አመነ ፅድቅም ሆኖ ተቆጠረለት ያለው ተፈፀመ፤ የእግዚአብሔርም ወዳጅ ተባለ።",
    "24": "ሰው በእምነት ብቻ ሳይሆን በስራ እንዲፀድቅ ታያላችሁ።",
    "25": "እንደዚሁም ጋለሞታይቱ ረአብ ደግሞ መልእክተኞቹን ተቀብላ በሌላ መንገድ በሰደደቻቸው ጊዜ በስራ አልፀደቀችምን?",
    "26": "ከነፍስ የተለየ ስጋ የሞተ እንደ ሆነ እንዲሁ ደግሞ ከስራ የተለየ እምነት የሞተ ነው።"
}