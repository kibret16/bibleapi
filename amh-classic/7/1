{
    "1": "እንዲህም ሆነ፤ ኢያሱ ከሞተ በኋላ የእስራኤል ልጆች፦ ከነአናውያንን ለመውጋት ማን በፊት ይወጣልናል? ብለው እግዚአብሔርን ጠየቁ።",
    "2": "እግዚአብሔርም፦ ይሁዳ ይውጣ፤ እነሆ፥ ምድሪቱን በእጁ አሳልፌ ሰጥቻለሁ አለ።",
    "3": "ይሁዳም ወንድሙን ስምኦንን፦ ከነአናውያንን እንወጋ ዘንድ ከእኔ ጋር ወደ እጣዬ ውጣ፥ እኔም ደግሞ ከአንተ ጋር ወደ እጣህ እሄዳለሁ አለው። ስምኦንም ከእርሱ ጋር ሄደ።",
    "4": "ይሁዳም ወጣ፤ እግዚአብሔርም ከነአናውያንንና ፌርዛውያንን በእጃቸው አሳልፎ ሰጣቸው፥ ከእነርሱም በቤዜቅ ውስጥ አስር ሺህ ሰዎች ገደሉ።",
    "5": "አዶኒቤዜቅንም በቤዜቅ አገኙትና ተዋጉት፤ ከነአናውያንንና ፌርዛውያንንም መቱአቸው።",
    "6": "አዶኒቤዜቅም ሸሸ፤ አሳድደውም ያዙት፥ የእጁንና የእግሩንም አውራ ጣት ቆረጡ።",
    "7": "አዶኒቤዜቅም፦ የእጃቸውና የእግራቸው አውራ ጣት የተቆረጡ ሰባ ነገስታት ከገበታዬ በታች ፍርፋሪ ይለቅሙ ነበር፤ እኔ እንዳደረግሁ እግዚአብሔር እንዲሁ መለሰልኝ አለ። ወደ ኢየሩሳሌምም አመጡት፥ በዚያም ሞተ።",
    "8": "የይሁዳም ልጆች ኢየሩሳሌምን ተዋግተው ያዙአት፥ በሰይፍ ስለትም መቱአት፥ ከተማይቱንም በእሳት አቃጠሉአት።",
    "9": "ከዚያም በኋላ የይሁዳ ልጆች በተራራማው አገርና በደቡቡ በኩል በቆላውም ውስጥ የሚኖሩትን ከነአናውያንን ሊወጉ ወረዱ።",
    "10": "ይሁዳም በኬብሮን የሚኖሩትን ከነአናውያንን ሊወጋ ሄደ። የኬብሮንም ስም አስቀድሞ ቂርያትአርባቅ ነበረ። ሴሲንና አኪመንን ተላሚንም ገደሉ።",
    "11": "ከዚያም የዳቤርን ሰዎች ሊወጋ ሄደ፤ አስቀድሞም የዳቤር ስም ቅርያትሴፍር ነበረ።",
    "12": "ካሌብም፦ ቅርያትሴፍርን ለሚመታና ለሚይዝ ልጄን አክሳን አጋባዋለሁ አለ።",
    "13": "የካሌብም ትንሽ ወንድም የቄኔዝ ልጅ ጎቶንያል ያዛት፤ ልጁንም አክሳን አጋባው።",
    "14": "እርስዋም ወደ እርሱ በመጣች ጊዜ ከአባትዋ እርሻ እንዲለምን መከረችው። እርስዋም ከአህያዋ ወረደች፤ ካሌብም፦ ምን ፈለግሽ? አላት።",
    "15": "እርስዋም፦ በረከትን ስጠኝ፤ በደቡብ በኩል ያለውን ምድር ሰጥተኸኛልና የውሃ ምንጭ ደግሞ ስጠኝ አለችው። ካሌብም ላይኛውንና ታችኛውን ምንጭ ሰጣት።",
    "16": "የቄናዊው የሙሴ አማት ልጆችም ከይሁዳ ልጆች ጋር ዘንባባ ካለባት ከተማ ተነስተው ከአራድ በደቡብ በኩል ወዳለው ወደ ይሁዳ ምድረ በዳ ወጡ፤ ሄደውም ከህዝቡ ጋር ተቀመጡ።",
    "17": "ይሁዳም ከወንድሙ ከስምኦን ጋር ሄደ፥ በፅፋት የተቀመጡትንም ከነአናውያንን መቱ፥ ፈፅመውም አጠፉአት። የከተማይቱንም ስም ሄርማ ብለው ጠሩአት።",
    "18": "ይሁዳም ጋዛንና ዳርቻዋን፥ አስቀሎናንና ዳርቻዋን፥ አቃሮንንና ዳርቻዋን ያዘ።",
    "19": "እግዚአብሔርም ከይሁዳ ጋር ነበረ፤ ይሁዳም ተራራማውን አገር ወረሰ፤ በሸለቆው የሚኖሩት ግን የብረት ሰረገሎች ነበሩአቸውና ሊያወጣቸው አልቻለም።",
    "20": "ሙሴም እንደ ተናገረ ለካሌብ ኬብሮንን ሰጡት፤ ከዚያም ሶስቱን የኤናቅ ልጆች አወጣ።",
    "21": "ነገር ግን በኢየሩሳሌም የሚኖሩትን ኢያቡሳውያንን የብንያም ልጆች አላወጡአቸውም፤ ኢያቡሳውያንም ከብንያም ልጆች ጋር እስከ ዛሬ ድረስ በኢየሩሳሌም ተቀምጠዋል።",
    "22": "የዮሴፍም ወገን ደግሞ በቤቴል ላይ ወጡ፥ እግዚአብሔርም ከእነርሱ ጋር ነበረ።",
    "23": "የዮሴፍም ወገን ቤቴልን የሚሰልሉ ላኩ። አስቀድሞም የከተማይቱ ስም ሎዛ ይባል ነበር።",
    "24": "ጠባቂዎቹም አንድ ሰው ከከተማ ሲወጣ አይተው፦ የከተማይቱን መግቢያ አሳየን፥ እኛም ቸርነት እናደርግልሃለን አሉት።",
    "25": "የከተማይቱንም መግቢያ አሳያቸው፥ ከተማይቱንም በሰይፍ ስለት መቱ፤ ያንን ሰውና ወገኖቹን ግን ለቀቁአቸው።",
    "26": "ሰውየውም ወደ ኬጢያውያን ምድር ሄደ፥ በዚያም ከተማን ሰራ፥ ስምዋንም ሎዛ ብሎ ጠራት። እስከ ዛሬም ድረስ ስምዋ ይህ ነው።",
    "27": "ምናሴም የቤትሳንንና የመንደሮችዋን፥ የታእናክንና የመንደሮችዋን፥ የዶርንና የመንደሮችዋን፥ የይብለአምንና የመንደሮችዋን፥ የመጊዶንና የመንደሮችዋን ሰዎች አላወጣቸውም፤ ነገር ግን ከነአናውያን በዚያ አገር በመቀመጥ ፀኑ።",
    "28": "እስራኤልም በበረቱ ጊዜ ከነአናውያንን አስገበሩአቸው፥ ፈፅመውም አላወጡአቸውም።",
    "29": "ኤፍሬምም በጌዝር የተቀመጡትን ከነአናውያንን አላወጣቸውም፤ ነገር ግን ከነአናውያን በመካከላቸው በጌዝር ተቀመጡ።",
    "30": "ዛብሎንም የቂድሮንንና የነህሎልን ሰዎች አላወጣቸውም፤ ነገር ግን ከነአናውያን በመካከላቸው ተቀመጡ፥ ግብርም የሚገብሩለት ሆኑ።",
    "31": "አሴርም የአኮንና የሲዶንን የአህላብንም የአክዚብንም የሂልባንም የአፌቅንም የረአብንም ሰዎች አላወጣቸውም።",
    "32": "በዚያችም ምድር የተቀመጡትን ከነአናውያን አላወጡአቸውምና በመካከላቸው የአሴር ልጆች ተቀመጡ።",
    "33": "ንፍታሌምም የቤትሳሚስንና የቤትአናትን ሰዎች አላወጣቸውም፥ በምድሩም በተቀመጡት በከነአናውያን መካከል ተቀመጡ፤ ነገር ግን የቤትሳሚስና የቤትአናት ሰዎች ግብር የሚገብሩለት ሆኑ።",
    "34": "አሞራውያንም የዳንን ልጆች ወደ ተራራማው አገር እንዲያፈገፍጉ አስገደዱአቸው፥ ወደ ሸለቆውም እንዳይወርዱ ከለከሉአቸው።",
    "35": "አሞራውያን በሄሬስ ተራራና በኤሎን በሸአልቢምም በመቀመጥ ፀኑ፤ ነገር ግን የዮሴፍ ቤት እጅ ከበደች፥ አስገበረቻቸውም።",
    "36": "የአሞራውያንም ድንበር ከአቅረቢም አቀበት ከጭንጫው ጀምሮ እስከ ላይ ድረስ ነበረ።"
}