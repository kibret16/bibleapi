{
    "1": "በዚያም ቀን ዲቦራና የአቢኒኤም ልጅ ባርቅ እንዲህ ብለው ተቀኙ፦",
    "2": "በእስራኤል ውስጥ መሪዎች ስለ መሩ፥ ህዝቡም ነፍሳቸውን በፈቃዳቸው ስለ ሰጡ፥ እግዚአብሔርን አመስግኑ።",
    "3": "ነገስታት ሆይ፥ ስሙ፤ መኳንንት ሆይ፥ አድምጡ፤ እኔ ለእግዚአብሔር እቀኛለሁ፥ ለእስራኤል አምላክ ለእግዚአብሔር እዘምራለሁ።",
    "4": "አቤቱ፥ ከሴይር በወጣህ ጊዜ፥ ከኤዶምያስም ሜዳ በተራመድህ ጊዜ፥ ምድሪቱ ተናወጠች፥ ሰማያቱም አንጠበጠቡ፤ ደመናትም ደግሞ ውሃን አንጠበጠቡ።",
    "5": "ተራሮች ከእግዚአብሔር ፊት የተነሳ ቀለጡ፥ ያም ሲና ከእስራኤል አምላክ ከእግዚአብሔር ፊት የተነሳ።",
    "6": "በአናት ልጅ በሰሜጋር ዘመን፥ በኢያኤል ዘመን መንገዶች ተቋረጡ፤ መንገደኞች በስርጥ መንገድ ይሄዱ ነበር።",
    "7": "አንቺ፥ ዲቦራ፥ እስክትነሽ ድረስ፥ ለእስራኤልም እናት ሆነሽ እስክትነሽ ድረስ፥ ሃያላን በእስራኤል ዘንድ አነሱ፥ አለቁም።",
    "8": "አዲሶች አማልክትን መረጡ፤ በዚያ ጊዜ ሰልፍ በበሮች ሆነ፤ በአርባ ሺህ በእስራኤል ዘንድ ጦርና ጋሻ አልታየም።",
    "9": "ልቤ ወደ እስራኤል አለቆች ነው፥ በህዝቡ መካከል ነፍሳቸውን በፈቃዳቸው ወደ ሰጡት፤ እግዚአብሔርን አመስግኑ።",
    "10": "በነጫጭ አህዮች ላይ የምትጫኑ፥ በወላንሳ ላይ የምትቀመጡ፥ በመንገድም የምትሄዱ፥ ተናገሩ።",
    "11": "በማጠጫው መካከል ካሉት ከቀስተኞች ጩኸት ርቀው፥ በዚያ የእግዚአብሔርን ፅድቅ፥ በእስራኤል ላይ የግዛቱን ፅድቅ ይጫወታሉ፤ ከዚያም በኋላ የእግዚአብሔር ህዝብ ወደ በሮች ወረዱ።",
    "12": "ንቂ፥ ንቂ፥ ዲቦራ ሆይ፤ ንቂ፥ ንቂ፥ ቅኔውን ተቀኚ፤ ባርቅ ሆይ፥ ተነሳ፤ የአቢኒኤም ልጅ ሆይ፥ ምርኮህን ማርክ።",
    "13": "በዚያ ጊዜ የቀሩት ወደ ሃያላኑና ወደ ህዝቡ ወረዱ፤ እግዚአብሔርም ስለ እኔ በሃያላን ላይ ወረደ።",
    "14": "በአማሌቅ ዘንድ ስር የነበራቸው እነርሱ ከኤፍሬም፥ ብንያም ሆይ፥ በህዝብህ መካከል ከአንተ በኋላ ወረዱ፤ አለቆች ከማኪር፥ የንጉስንም ዘንግ የሚይዙ ከዛብሎን ወረዱ።",
    "15": "የይሳኮርም አለቆች ከዲቦራ ጋር ነበሩ፤ ይሳኮርም እንደ ባርቅ ነበረ፤ ከእግሩ በኋላ ወደ ሸለቆው ቸኮሉ፤ በሮቤል ፈሳሾች አጠገብ ብዙ የልብ ማመንታት ነበረ።",
    "16": "መንጎች ሲያፍዋጩ ለመስማት በበጎች ጉረኖ መካከል ለምን ተቀመጥህ? በሮቤል ፈሳሾች አጠገብ ታላቅ የልብ ምርምር ነበረ።",
    "17": "ገለአድ በዮርዳኖስ ማዶ ተቀመጠ፤ ዳንም ለምን በመርከብ ውስጥ ቀረ? አሴርም በባህሩ ዳር ተቀመጠ፥ በወንዞቹም ዳርቻ አረፈ።",
    "18": "ዛብሎን ነፍሱን ወደ ሞት ያሳለፈ ህዝብ ነው፥ ንፍታሌምም በአገሩ ኮረብታ ላይ ነው።",
    "19": "ነገስታት መጡ፥ ተዋጉም፤ በዚያ ጊዜ በመጊዶ ውሆች አጠገብ በታእናክ የከነአን ነገስታት ተዋጉ፤ የብር ዘረፋም አልወሰዱም።",
    "20": "ከዋክብት ከሰማይ ተዋጉ፤ በአካሄዳቸውም ከሲሳራ ጋር ተዋጉ።",
    "21": "ከዱሮ ጀምሮ የታወቀ ያ የቂሶን ወንዝ፥ የቂሶን ወንዝ ጠርጎ ወሰዳቸው። ነፍሴ ሆይ፥ በሃይል እርገጪ።",
    "22": "ከሃያላን ግልቢያ ብርታት የተነሳ የፈረሶች ጥፍሮች ተቀጠቀጡ።",
    "23": "የእግዚአብሔር መልአክ፦ ሜሮዝን እርገሙ፤ እግዚአብሔርን በሃያላን መካከል ለመርዳት፥ እግዚአብሔርን ለመርዳት አልመጡምና  የተቀመጡባትን ሰዎች ፈፅማችሁ እርገሙ አለ።",
    "24": "የቄናዊው የሄቤር ሚስት ኢያኤል ከሴቶች ይልቅ የተባረከች ትሁን፤ በድንኳን ውስጥ ከሚኖሩ ሴቶች ይልቅ የተባረከች ትሁን።",
    "25": "ውሃ ለመነ፥ ወተትም ሰጠችው፤ በተከበረ ዳካ እርጎ አቀረበችለት።",
    "26": "እጅዋን ወደ ካስማ፥ ቀኝ እጅዋንም ወደ ሰራተኛ መዶሻ አደረገች፤ በመዶሻውም ሲሳራን መታች፥ ራሱንም ቸነከረች፤ ጆሮግንዱንም በሳች፥ ጎዳችውም።",
    "27": "በእግሮችዋ አጠገብ ተደፋ፥ ወደቀ፥ ተኛ፤ በእግሮችዋ አጠገብ ተደፋ፥ ወደቀ፤ በተደፋበት ስፍራ በዚያ ወድቆ ሞተ።",
    "28": "ከመስኮት ሆና ተመለከተች፤ የሲሳራ እናት በሰቅሰቅ ዘልቃ፦ ስለ ምን ለመምጣት ሰረገላው ዘገየ?  ስለ ምንስ የሰረገላው መንኮራኩር ቆየ? ብላ ጮኸች።",
    "29": "ብልሃተኞች ሴቶችዋ መለሱላት፤ እርስዋ ደግሞ ለራስዋ እንዲህ ብላ መለሰች፦",
    "30": "ምርኮ አግኝተው የለምን? ተካፍለውስ የለምን? ለእያንዳንዱ ሰው ምርኮ አንዲት ወይም ሁለት ቆነጃጅት፤ ለሲሳራ ምርኮ ልዩ ልዩ ያለው ልብስ፥ በአንገትጌ ላይ በሁለት እጥፍ የተጠለፈ ዝንጉርጉር ልብስ።",
    "31": "አቤቱ፥ ጠላቶችህ ሁሉ እንዲሁ ይጥፉ፤ ወዳጆችህ ግን ፀሃይ በሃይሉ በወጣ ጊዜ እንደሚሆን፥ እንዲሁ ይሁኑ። ምድሪቱም አርባ አመት ያህል አረፈች።"
}