{
    "1": "ናኦድም ከሞተ በኋላ የእስራኤል ልጆች በእግዚአብሔር ፊት እንደ ገና ክፉ ስራ ሰሩ።",
    "2": "እግዚአብሔርም በአሶር በነገሰው በከነአን ንጉስ በኢያቢስ እጅ አሳልፎ ሰጣቸው፤ የሰራዊቱም አለቃ በአህዛብ አሪሶት የተቀመጠው ሲሳራ ነበረ።",
    "3": "የእስራኤልም ልጆች ወደ እግዚአብሔር ጮሁ፤ ዘጠኝ መቶ የብረት ሰረገሎች ነበሩትና፥ የእስራኤልንም ልጆች ሃያ አመት ያህል እጅግ ያስጨንቃቸው ነበር።",
    "4": "በዚያ ጊዜም ነቢይቱ የለፊዶት ሚስት ዲቦራ በእስራኤል ላይ ትፈርድ ነበረች።",
    "5": "እርስዋም በተራራማው በኤፍሬም አገር በራማና በቤቴል መካከል ካለው የዲቦራ ዛፍ ከሚባለው ከዘንባባው በታች ተቀምጣ ነበር፤ የእስራኤልም ልጆች ወደ እርስዋ ለፍርድ ይወጡ ነበር።",
    "6": "ልካም ከቃዴስ ንፍታሌም የአቢኒኤምን ልጅ ባርቅን ጠርታ፦ የእስራኤል አምላክ እግዚአብሔር፦ ሄደህ ወደ ታቦር ተራራ ውጣ፥ ከአንተም ጋር ከንፍታሌምና ከዛብሎን ልጆች አስር ሺህ ሰዎች ውሰድ፤",
    "7": "እኔም የኢያቢስን ሰራዊት አለቃ ሲሳራን ሰረገሎቹንም ህዝቡንም ሁሉ ወደ አንተ ወደ ቂሶን ወንዝ እስባለሁ፥ በእጅህም አሳልፌ እሰጠዋለሁ ብሎ አላዘዘህምን? አለችው።",
    "8": "ባርቅም፦ አንቺ ከእኔ ጋር ብትሄጂ እኔ እሄዳለሁ፤ አንቺ ግን ከእኔ ጋር ባትሄጂ እኔ አልሄድም አላት።",
    "9": "እርስዋም፦ በእውነት ከአንተ ጋር እሄዳለሁ፤ ነገር ግን እግዚአብሔር ሲሳራን በሴት እጅ አሳልፎ ይሰጣልና በዚህ በምትሄድበት መንገድ ለአንተ ክብር አይሆንም አለችው። ዲቦራም ተነስታ ከባርቅ ጋር ወደ ቃዴስ ሄደች።",
    "10": "ባርቅም ዛብሎንንና ንፍታሌምን ወደ ቃዴስ ጠራቸው፥ አስር ሺህም ሰዎች ተከትለውት ወጡ፤ ዲቦራም ከእርሱ ጋር ወጣች።",
    "11": "ቄናዊውም ሄቤር ከሙሴ አማት ከኦባብ ልጆች ከቄናውያን ተለይቶ ድንኳኑን በቃዴስ አጠገብ በፃእናይም እስከ ነበረው እስከ ትልቁ ዛፍ ድረስ ተከለ።",
    "12": "የአቢኒኤምም ልጅ ባርቅ ወደ ታቦር ተራራ እንደ ወጣ ለሲሳራ ነገሩት።",
    "13": "ሲሳራም ሰረገሎቹን ሁሉ፥ ዘጠኝ መቶ የብረት ሰረገሎች፥ ከእርሱም ጋር የነበሩትን ህዝቡን ሁሉ ከአሪሶት ወደ ቂሶን ወንዝ ሰበሰባቸው።",
    "14": "ዲቦራም ባርቅን፦ እግዚአብሔር ሲሳራን በእጅህ አሳልፎ የሚሰጥበት ቀን ዛሬ ነውና ተነሳ፤ እነሆ፥ እግዚአብሔር በፊትህ ወጥቶአል አለችው። ባርቅም አስር ሺህ ሰዎች ተከትለውት ከታቦር ተራራ ወረደ።",
    "15": "እግዚአብሔርም ሲሳራን ሰረገሎቹንም ሁሉ ሰራዊቱንም ሁሉ ከባርቅ ፊት በሰይፍ ስለት አስደነገጣቸው፤ ሲሳራም ከሰረገላው ወርዶ በእግሩ ሸሸ።",
    "16": "ባርቅም ሰረገሎችንና ሰራዊቱን እስከ አሪሶት ድረስ አባረረ፤ የሲሳራም ሰራዊት ሁሉ በሰይፍ ስለት ወደቀ፤ አንድ እንኳ አልቀረም።",
    "17": "በአሶር ንጉስም በኢያቢስና በቄናዊው በሄቤር ቤት መካከል ሰላም ነበረና ሲሳራ በእግሩ ሸሽቶ ወደ ቄናዊው ወደ ሄቤር ሚስት ወደ ኢያኤል ድንኳን ደረሰ።",
    "18": "ኢያኤልም ሲሳራን ለመገናኘት ወጥታ፦ ግባ፥ ጌታዬ ሆይ፥ ወደ እኔ ግባ፤ አትፍራ አለችው። ወደ እርስዋም ወደ ድንኳንዋ ገባ፥ በመጎናፀፊያዋም ሸፈነችው።",
    "19": "እርሱም፦ ጠምቶኛልና እባክሽ የምጠጣው ጥቂት ውሃ ስጭኝ አላት፤ እርስዋም የወተቱን አቁማዳ ፈትታ አጠጣችው፥ ሸፈነችውም።",
    "20": "እርሱም፦ ከድንኳኑ ደጃፍ ቁሚ፤ ሰውም መጥቶ፦ በዚህ ሰው አለን? ብሎ ቢጠይቅሽ አንቺ፦ የለም ትዪዋለሽ አላት።",
    "21": "የሄቤርም ሚስት ኢያኤል የድንኳን ካስማ ወሰደች፥ በእጅዋም መዶሻ ያዘች፥ ቀስ ብላም ወደ እርሱ ቀረበች በጆሮግንዱ ካስማውን ቸነከረች፤ እርሱም ደክሞ እንቀላፍቶ ነበርና ካስማው ወደ መሬት ጠለቀ፥ እርሱም ሞተ።",
    "22": "እነሆም፥ ባርቅ ሲሳራን ሲያባርር ኢያኤል ልትገናኘው ወጥታ፦ ና የምትሻውንም ሰው አሳይሃለሁ አለችው። ወደ እርስዋም ገባ፥ እነሆም፥ ሲሳራን ወድቆ ሞቶም አገኘው፥ ካስማውም ከጆሮግንዱ ውስጥ ነበረ።",
    "23": "በዚያም ቀን እግዚአብሔር የከነአንን ንገስ ኢያቢስን በእስራኤል ልጆች ፊት አዋረደ፡፡",
    "24": "የከነአንን ንጉስ ኢያቢስንም እስኪያጠፉ ድረስ በከነአን ንጉስ በኢያቢስ ላይ የእስራኤል ልጆች እጅ እየበረታች ሄደች።"
}