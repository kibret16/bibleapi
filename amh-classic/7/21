{
    "1": "የእስራኤልም ሰዎች፦ ከእኛ ማንም ሰው ልጁን ለብንያም ልጆች አያጋባ ብለው በምፅጳ ተማምለው ነበር።",
    "2": "ህዝቡም ወደ ቤቴል መጥተው በዚያ በእግዚአብሔር ፊት እስከ ማታ ድረስ ተቀመጡ፥ ድምፃቸውንም ከፍ አድርገው ፅኑ ልቅሶ አለቀሱ።",
    "3": "እርሱም፦ አቤቱ፥ የእስራኤል አምላክ ሆይ፥ ዛሬ ከእስራኤል አንድ ነገድ መታጣቱ፥ ስለ ምን ይህ በእስራኤል ላይ ሆነ? አሉ።",
    "4": "በነጋውም ህዝቡ ማልደው ተነሱ፥ በዚያም መሰዊያ ሰሩ፥ የሚቃጠልና የደህንነት መስዋእትንም አቀረቡ።",
    "5": "የእስራኤልም ልጆች ወደ እግዚአብሔር ወደ ምፅጳ ስላልወጣ ሰው፦ እርሱ ፈፅሞ ይገደል ብለው ታላቅ መሃላ ምለው ነበርና፦ ከእስራኤል ነገድ ሁሉ ወደ ጉባኤ ወደ እግዚአብሔር ያልወጣ ማን ነው? አሉ።",
    "6": "የእስራኤልም ልጆች ስለ ወንድሞቻቸው ስለ ብንያም ልጆች ተፀፅተው፦ ዛሬ ከእስራኤል አንድ ነገድ ጠፍቶአል።",
    "7": "እኛ ልጆቻችንን እንዳንድርላቸው በእግዚአብሔር ምለናልና የተረፉት ሚስቶችን እንዲያገኙ ምን እናድርግ? አሉ።",
    "8": "እነርሱም፦ ከእስራኤል ነገድ ወደ እግዚአብሔር ወደ ምፅጳ ያልወጣ ማን ነው? አሉ። እነሆም፥ ከኢያቢስ ገለአድ ወደ ሰፈሩ ወደ ጉባኤ ማንም አልወጣም ነበር።",
    "9": "ህዝቡም በተቆጠሩ ጊዜ፥ እነሆ፥ በኢያቢስ ገለአድ የሚኖር ሰው አልተገኘም።",
    "10": "ማህበሩም ወደዚያ አስራ ሁለት ሺህ ሃያላን ሰዎች ሰድደው፦ ሂዱ በኢያቢስ ገለአድም ያሉትን ሰዎች ከሴቶችና ከህፃናት ጋር በሰይፍ ስለት ግደሉ።",
    "11": "የምታደርጉትም ይህ ነው፤ ወንዱን ሁሉ፥ ከወንድ ጋር የተኛችይቱንም ሴት ሁሉ ፈፅማችሁ አጥፉ ብለው አዘዙአቸው።",
    "12": "ወንድ ያላወቁ አራት መቶ ቆነጃጅት ደናግሎች በኢያቢስ ገለአድ በሚኖሩ መካከል አገኙ፤ በከነአንም አገር ወዳለችው ወደ ሴሎ ወደ ሰፈሩ አመጡአቸው።",
    "13": "ማህበሩም ሁሉ በሬሞን አለት ወዳሉት ወደ ብንያም ልጆች መልክተኞችን ላኩ፥ በእርቅ ቃልም ተናገሩአቸው።",
    "14": "በዚያም ጊዜ የብንያም ልጆች ተመለሱ፤ ከኢያቢስ ገለአድም ሴቶች ያዳኑአቸውን ሴቶች አገቡአቸው። ነገር ግን የሚበቁ ሴቶች አላገኙም።",
    "15": "እግዚአብሔርም በእስራኤል ነገድ ውስጥ ስብራት ስላደረገ ህዝቡ ስለ ብንያም ተፀፀቱ።",
    "16": "የማህበሩ ሽማግሌዎች፦ ከብንያም ሴቶች ጠፍተዋልና የቀሩት ሰዎች ሚስት እንዲያገኙ ምን እናደርጋለን? አሉ።",
    "17": "ደግሞም፦ ከእስራኤል አንድ ነገድ እንዳይደመሰስ ከብንያም ላመለጡት ርስት ይኑር።",
    "18": "የእስራኤልም ልጆች፦ ልጁን ለብንያም የሚድር ርጉም ይሁን ብለው ምለዋልና እኛ ልጆቻችንን ለእነርሱ ማጋባት አይሆንልንም አሉ።",
    "19": "እነርሱም፦ እነሆ፥ በቤቴል በሰሜን በኩል፥ ከቤቴልም ወደ ሴኬም በሚወስደው መንገድ በምስራቅ በኩል፥ በለቦና በደቡብ በኩል ባለችው በሴሎ የእግዚአብሔር በአል በየአመቱ አለ አሉ።",
    "20": "የብንያምንም ልጆች እንዲህ ብለው አዘዙአቸው፦ ሂዱ በወይኑ ስፍራ ተደበቁ፤",
    "21": "ተመልከቱም፥ እነሆም፥ የሴሎ ሴቶች ልጆች አታሞ ይዘው ለዘፈን ሲወጡ ከወይኑ ስፍራ ውጡ፥ ከሴሎም ሴቶች ልጆች ለየራሳችሁ ሚስት ንጠቁ፥ ወደ ብንያም ምድርም ሂዱ።",
    "22": "አባቶቻቸውና ወንድሞቻቸውም ሊጣሉአችሁ ወደ እኛ በመጡ ጊዜ፦ ስለ እኛ ማሩአቸው እኛ ሚስት ለያንዳንዳቸው በሰልፍ አልወሰድንላቸውምና፥ እናንተም በደል ይሆንባችሁ ስለ ነበረ አላጋባችኋቸውምና፥ እንላችኋለን።",
    "23": "የብንያምም ልጆች እንዲሁ አደረጉ፥ በቁጥራቸውም መጠን ከተነጠቁት ዘፋኞች ሚስት ወሰዱ፤ ወደ ርስታቸውም ተመልሰው ሄዱ፥ ከተሞችንም ሰርተው ተቀመጡባቸው።",
    "24": "በዚያን ጊዜም የእስራኤል ልጆች ከዚያ ተነሱ፥ እያንዳንዱም ወደ ነገዱና ወደ ወገኑ ሄደ፤ ሰውም ሁሉ ከዚያ ወደ ርስቱ ተመለሰ።",
    "25": "በዚያም ዘመን በእስራኤል ዘንድ ንጉስ አልነበረም፤ ሰው ሁሉ በፊቱ መልካም መስሎ የታየውን ያደርግ ነበር።"
}