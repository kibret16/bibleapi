{
    "1": "የእስራኤልም ልጆች ሁሉ ወጡ፥ ማህበሩም ከዳን እስከ ቤርሳቤህ ድረስ፥ ከገለአድም አገር ሰዎች ጋር፥ ወደ እግዚአብሔር ወደ ምፅጳ እንደ አንድ ሰው ሆነው ተሰበሰቡ።",
    "2": "ከእስራኤልም ነገድ ሁሉ የሆኑ የህዝብ ሁሉ አለቆች ሰይፍ በሚመዝዙ በቁጥርም አራት መቶ ሺህ እግረኞች በሆኑ በእግዚአብሔር ህዝብ ጉባኤ ቆሙ።",
    "3": "የብንያምም ልጆች የእስራኤል ልጆች ወደ ምፅጳ እንደ ወጡ ሰሙ። የእስራኤልም ልጆች፦ ይህ ክፉ ነገር እንደምን እንደ ተደረገ ንገሩን አሉ።",
    "4": "የተገደለችውም ሴት ባል ሌዋዊው እንዲህ ብሎ መለሰላቸው። እኔና ቁባቴ በዚያ ለማደር ወደ ብንያም አገር ወደ ጊብአ መጣን።",
    "5": "የጊብአም ሰዎች ተነሱብኝ፥ ቤቱንም በሌሊት በእኛ ላይ ከበቡት ሊገድሉኝም ወደዱ፥ በቁባቴም አጥብቀው አመነዘሩባት፥ እርስዋም ሞተች።",
    "6": "እኔም ቁባቴን ይዤ ቆራረኋጥጥኋት፥ በእስራኤልም ዘንድ እንደዚህ ያለ ሃጢአትና ስንፍና ስለ ተሰራ ወደ እስራኤል ርስት አገር ሁሉ ሰደድሁ።",
    "7": "እነሆ፥ የእስራኤል ልጆች ሆይ፥ ሁላችሁ፥ ምክራችሁንና እዝናታችሁን በዚህ ስጡ።",
    "8": "ህዝቡም ሁሉ እንደ አንድ ሰው ተነስተው አሉ፦ ከእኛ ዘንድ ማንም ወደ ድንኳኑ አይሄድም፥ ወደ ቤቱም አይመለስም።",
    "9": "ነገር ግን በጊብአ ላይ የምናደርገው ነገር ይህ ነው፤ በእጣ እንወጣባታለን።",
    "10": "ወደ ብንያም ጊብአ በመጡ ጊዜ እርስዋ በእስራኤል ላይ እንዳደረገችው እንደ ስንፍናዋ እንዲያደርጉ፥ ለህዝብ ስንቅ የሚይዙ ከእስራኤል ነገድ ሁሉ ከመቶው አስር ሰው ከሺሁም መቶ ሰው ከአስሩም ሺህ አንድ ሺህ ሰው እንወስዳለን።",
    "11": "የእስራኤልም ሰዎች ሁሉ እንደ አንድ ሰው ሆነው በከተማይቱ ላይ ተሰበሰቡ።",
    "12-13": "የእስራኤልም ነገዶች፦ በእናንተ መካከል የተደረገ ይህ ክፉ ነገር ምንድር ነው? አሁንም እንድንገድላቸው ከእስራኤልም ክፋትን እንድናርቅ በጊብአ ውስጥ ያሉትን ምናምንቴዎቹን ሰዎች አውጥታችሁ ስጡን ብለው ወደ ብንያም ነገድ ሁሉ ሰዎችን ላኩ። የብንያም ልጆች ግን የወንድሞቻቸውን የእስራኤልን ልጆች ቃል ሊሰሙ አልወደዱም።",
    "14": "የብንያምም ልጆች ከእስራኤል ልጆች ጋር ሊዋጉ ከየከተማው ወደ ጊብአ ተሰበሰቡ።",
    "15": "በዚያም ቀን ከየከተማው የመጡ የብንያም ልጆች ተቆጠሩ፤ ቁጥራቸውም ከጊብአ ሰዎች ሌላ ሃያ ስድስት ሺህ ሰይፍ የሚመዝዙ ሰዎች ነበሩ፤ ከጊብአም ሰባት መቶ የተመረጡ ሰዎች ተቆጠሩ።",
    "16": "ከእነዚያም ህዝብ ሁሉ ሰባት መቶ የተመረጡ ግራኝ ሰዎች ነበሩ፤ እነዚህም ሁሉ ድንጋይ ይወነጭፉ ነበር፤ አንዲት ጠጉርስ እንኳ አይስቱም።",
    "17": "ከብንያምም ልጆች ሌላ የእስራኤል ሰዎች አራት መቶ ሺህ ሰይፍ የሚመዝዙ ሰዎች ተቆጠሩ፤ እነዚህም ሁሉ ሰልፈኞች ነበሩ።",
    "18": "የእስራኤልም ልጆች ተነስተው ወደ ቤቴል ወጡ፥ እግዚአብሔርንም፦ የብንያምን ልጆች ለመውጋት አስቀድሞ ማን ይውጣልን? ብለው ጠየቁት፤ እግዚአብሔርም፦ ይሁዳ ይቅደም አለ።",
    "19": "የእስራኤልም ልጆች በማለዳ ተነስተው በጊብአ ፊት ሰፈሩ።",
    "20": "የእስራኤልም ሰዎች ከብንያም ጋር ሊዋጉ ወጡ፤ የእስራኤልም ሰዎች በጊብአ አጠገብ በእነርሱ ላይ ተሰልፈው ቆሙ።",
    "21": "የብንያምም ልጆች ከጊብአ ወጡ፥ በዚያም ቀን ከእስራኤላውያን ሃያ ሁለት ሺህ ሰዎች ገደሉ።",
    "22": "ህዝቡም፥ የእስራኤል ሰዎች፥ ተበራቱ፥ በፊተኛውም ቀን በተሰለፉበት ስፍራ ደግመው ተሰለፉ።",
    "23": "የእስራኤልም ልጆች ወጥተው በእግዚአብሔር ፊት እስከ ማታ ድረስ አለቀሱ፤ እግዚአብሔርንም፦ ከወንድሞቻችን ከብንያም ልጆች ጋር ለመዋጋት ዳግመኛ እንቀርባለን? ብለው ጠየቁ። እግዚአብሔርም፦ በእነርሱ ላይ ውጡ አለ።",
    "24": "በሁለተኛውም ቀን የእስራኤል ልጆች ከብንያም ልጆች ጋር ሊዋጉ ቀረቡ።",
    "25": "በሁለተኛውም ቀን ብንያም ከጊብአ በእነርሱ ላይ ወጣ፥ ከእስራኤልም ልጆች ደግሞ አስራ ስምንት ሺህ ሰዎች ገደሉ፤ እነዚህም ሁሉ ሰይፍ የሚመዝዙ ነበሩ።",
    "26": "የእስራኤልም ልጆች ሁሉ ህዝቡም ሁሉ ወጥተው ወደ ቤቴል መጡ፥ አለቀሱም፥ በዚያም በእግዚአብሔር ፊት ተቀመጡ፥ በዚያም ቀን እስከ ማታ ድረስ ፆሙ፤ በእግዚአብሔር ፊት የሚቃጠልና የደህንነት መስዋእት አቀረቡ።",
    "27-28": "በዚያም ዘመን የእግዚአብሔር የቃል ኪዳኑ ታቦት በዚያ ነበረና፥ በዚያም ዘመን የአሮን ልጅ የአልአዛር ልጅ ፊንሃስ በፊቱ ይቆም ነበርና የእስራኤል ልጆች እግዚአብሔርን፦ ከወንድሞቻችን ከብንያም ልጆች ጋር ለመዋጋት ዳግመኛ እንውጣን ወይስ እንቅር? ብለው ጠየቁ። እግዚአብሔርም፦ ነገ በእጃችሁ አሳልፌ እሰጣቸዋለሁና ውጡ አለ።",
    "29": "እስራኤልም በጊብአ ዙሪያ የተደበቁ ሰዎች አኖሩባት።",
    "30": "በሶስተኛውም ቀን የእስራኤል ልጆች ወደ ብንያም ልጆች ወጡ፥ በጊብአም ፊት እንደ ቀድሞው ጊዜ ተሰለፉ።",
    "31": "የብንያምም ልጆች በህዝቡ ላይ ወጡ፥ ከከተማይቱም ተሳቡ፤ እንደ ቀድሞውም ጊዜ፥ በአውራዎቹ መንገዶች፥ አንደኛው ወደ ቤቴል ሁለተኛውም ወደ ጊብአ ሜዳ በሚወስዱት መንገዶች ላይ፥ ህዝቡን ይመቱ ይገድሉም ጀመር፤ ከእስራኤልም ሰላሳ የሚያህሉ ሰዎችን ገደሉ።",
    "32": "የብንያምም ልጆች፦ እንደ ቀድሞው በፊታችን ተመቱ አሉ። የእስራኤል ልጆች ግን፦ እንሽሽ፥ ከከተማም ወደ መንገድ እንሳባቸው አሉ።",
    "33": "የእስራኤልም ሰዎች ሁሉ ከስፍራቸው ተነስተው በበአልታማር ተሰለፉ። ከእስራኤልም ተደብቀው የነበሩት ከስፍራቸው ከጊብአ ሜዳ ወጡ።",
    "34": "ከእስራኤልም ሁሉ የተመረጡ አስር ሺህ ሰዎች ወደ ጊብአ አንፃር መጡ፤ ሰልፍም በርትቶ ነበ፤ር መከራም እንዲያገኛቸው አላወቁም ነበር።",
    "35": "እግዚአብሔርም ብንያምን በእስራኤል ፊት መታ፤ በዚያም ቀን የእስራኤል ልጆች ከብንያም ሃያ አምስት ሺህ አንድ መቶ ሰዎች ገደሉ፤ እነዚህ ሁሉ ሰይፍ የሚመዝዙ ነበሩ።",
    "36": "የብንያም ልጆች እንደ ተመቱ አዩ፤ የእስራኤል ልጆች ግን በጊብአ ላይ ባኖሩት ድብቅ ጦር ታምነዋልና ለብንያም ስፍራ ለቀቁላቸው።",
    "37": "ተደብቀውም የነበሩት ፈጥነው ወደ ጊብአ ሮጡ፤ ተደብቀውም የነበሩት መጥተው ከተማውን ሁሉ በሰይፍ ስለት መቱ።",
    "38": "የተደበቁትም ሰዎች ከከተማው ብዙ ጢስ እንደ ደመና እንዲያስነሱ በእስራኤል ልጆችና በተደበቁት ሰዎች መካከል ምልክት ተደርጎ ነበር።",
    "39": "የእስራኤልም ሰዎች ከሰልፉ አፈገፈጉ ብንያማውያንም፦ እንደ ቀድሞው ሰልፍ በፊታችን ተመትተዋል እያሉ ከእስራኤል ሰዎች ሰላሳ የሚያህሉ ሰዎች መምታትና መግደል ጀመሩ።",
    "40": "ምልክቱ በጢሱ አምድ ከከተማው ሊወጣ በጀመረ ጊዜ ብንያማውያን ወደ ኋላቸው ተመለከቱ፥ እነሆም፥ የሞላ ከተማው ጥፋት ወደ ሰማይ ወጣ።",
    "41": "የእስራኤልም ሰዎች ተመለሱ፥ የብንያምም ሰዎች ክፉ ነገር እንደ ደረሰባቸው አይተዋልና ደነገጡ።",
    "42": "ከእስራኤልም ሰዎች ፊት ጀርባቸውን መልሰው ወደ ምድረ በዳ መንገድ ሸሹ፤ ሰልፉም ተከታትሎ ደረሰባቸው፤ ከየከተማውም የወጡት በመካከላቸው ገደሉአቸው።",
    "43": "ብንያማውያንንም ከበቡ፥ በምስራቅም በኩል እስካለው እስከ ጊብአ አንፃር ድረስ አሳደዱአቸው፥ በመኑሄም አጠፉአቸው።",
    "44": "ከብንያምም አስራ ስምንት ሺህ ሰው ሞተ፤ እነዚህ ሁሉ ፅኑአን ነበሩ።",
    "45": "ከእነርሱም የተረፉት ተመልሰው ወደ ምድረ በዳ ወደ ሬሞን አለት ሸሹ፥ ከእነርሱም በየመንገዱ ላይ አምስት ሺህ ሰው ለቀሙ፤ ወደ ጊድአምም አሳደዱአቸው፥ ከእነርሱም ሁለት ሺህ ሰዎችን ገደሉ።",
    "46": "እንዲሁም በዚያ ቀን ከብንያም የሞቱት ሃያ አምስት ሺህ ሰይፍ የሚመዝዙ ሰዎች ነበሩ፤ እነዚህ ሁሉ ፅኑአን ነበሩ።",
    "47": "ስድስቱም መቶ ሰዎች ተመልሰው ወደ ምድረ በዳ ወደ ሬሞን አለት ሸሹ፥ በሬሞን አለት አራት ወር ተቀመጡ።",
    "48": "የእስራኤልም ሰዎች በብንያም ልጆች ላይ ዳግመኛ ተመለሱ፤ ሞላውን ከተማ ከብቱንም ያገኙትንም ሁሉ በሰይፍ ስለት መቱ፤ ያገኙትንም ከተማ ሁሉ በእሳት አቃጠሉ።"
}