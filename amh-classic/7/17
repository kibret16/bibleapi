{
    "1": "በተራራማውም በኤፍሬም አገር ሚካ የተባለ አንድ ሰው ነበረ።",
    "2": "እናቱንም፦ ከአንቺ ዘንድ የተወሰደው፥ የረገምሽበትም፥ በጆሮዬም የተናገርሽበት አንድ ሺህ አንድ መቶ ብር፥ እነሆ፥ በእኔ ዘንድ አለ እኔም ወስጄዋለሁ አላት። እናቱም። ልጄ ሆይ፥ እግዚአብሔር ይባርክህ አለችው።",
    "3": "አንዱን ሺህ አንዱን መቶ ብርም መለሰላት፤ እናቱም፦ ይህን ብር የተቀረፀ ምስልና ቀልጦ የተሰራ ምስል አድርጌ ከእጄ ስለ ልጄ ለእግዚአብሔር እቀድሰዋለሁ፤ አሁንም ለአንተ እመልሰዋለሁ አለች።",
    "4": "ለእናቱም ገንዘቡን በመለሰላት ጊዜ እናቱ ሁለቱን መቶ ብር ወስዳ ለአንጥረኛ ሰጠችው፥ እርሱም የተቀረፀ ምስልና ቀልጦ የተሰራ ምስል አደረገው። ያም በሚካ ቤት ነበረ።",
    "5": "ሰውየውም ሚካ የአምላክ ቤት ነበረው፤ ኤፉድና ተራፊም አደረገ፥ ከልጆቹም አንዱን ቀደሰው፥ ካህንም ሆነለት።",
    "6": "በዚያም ዘመን በእስራኤል ዘንድ ንጉስ አልነበረም፤ ሰውም ሁሉ በፊቱ መልካም መስሎ የታየውን ያደርግ ነበር።",
    "7": "በቤተ ልሄም ይሁዳም ከይሁዳ ወገን የሆነ አንድ ጉልማሳ ነበረ፥ እርሱም ሌዋዊ ነበረ፥ በዚያም ይቀመጥ ነበር።",
    "8": "ይህም ሰው የሚቀመጥበትን ስፍራ ለመሻት ከከተማው ከቤተ ልሄም ይሁዳ ወጣ፤ ሲሄድም ወደ ተራራማው ወደ ኤፍሬም አገር ወደ ሚካ ቤት መጣ።",
    "9": "ሚካም፦ ከወዴት መጣህ? አለው። እርሱም፦ ከቤተ ልሄም ይሁዳ የሆንሁ ሌዋዊ ነኝ፤ የምቀመጥበትንም ስፍራ ለመሻት እሄዳለሁ አለው።",
    "10": "ሚካም፦ ከእኔ ዘንድ ተቀመጥ፥ አባትና ካህንም ሁነኝ፤ እኔም ልብሶችንና ምግብህን፥ በእየአመቱም አስር ብር እሰጥሃለሁ አለው። ሌዋዊውም ገባ።",
    "11": "ሌዋዊውም ከሰውየው ጋር መቀመጥን ፈቀደ፤ ጉልማሳውም ከልጆቹ እንደ አንዱ ሆነለት።",
    "12": "ሚካም ሌዋዊውን ቀደሰ፥ ጉልማሳውም ካህኑ ሆነለት፥ በሚካም ቤት ነበረ።",
    "13": "ሚካም፦ ሌዋዊ ካህን ስለ ሆነልኝ እግዚአብሔር መልካም እንዲሰራልኝ አሁን አውቃለሁ አለ።"
}