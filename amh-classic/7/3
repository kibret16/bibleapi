{
    "1-2": "ከከነአናውያንም ጋር መዋጋት ያላወቁትን እስራኤልን በእነርሱ ይፈትናቸው ዘንድ፥ በፊትም ሰልፍን ያልለመዱ የእስራኤል ልጆች ትውልድ መዋጋትን ያውቁና ይማሩ ዘንድ እግዚአብሔር ያስቀራቸው አህዛብ እነዚህ ናቸው፤",
    "3": "አምስቱ የፍልስጥኤማውያን መኳንንት፥ ከነአናውያንም ሁሉ፥ ሲዶናውያንም፥ ከበአልአርሞንኤም ተራራ ጀምሮ እስከ ሃማት መግቢያ ድረስ በሊባኖስ ተራራ የሚኖሩትም ኤዊያውያን።",
    "4": "እግዚአብሔር በሙሴ እጅ ለአባቶቻቸው ያዘዘውን ትእዛዝ መስማታቸው እንዲታወቅ እስራኤል ይፈተኑባቸው ዘንድ እነዚህ ቀሩ።",
    "5": "የእስራኤልም ልጆች በከነአናውያን በኬጢያውያንም በአሞራውያንም በፌርዛውያንም በኤዊያውያንም በኢያቡሳውያንም መካከል ተቀመጡ።",
    "6": "ሴት ልጆቻቸውንም አገቡአቸው፥ እነርሱም ሴቶች ልጆቻቸውን ለወንዶች ልጆቻቸው ሰጡ፥ አማልክቶቻቸውንም አመለኩ።",
    "7": "የእስራኤልም ልጆች በእግዚአብሔር ፊት ክፉ የሆነውን ነገር አደረጉ፥ አምላካቸውንም እግዚአብሔርን ረስተው በአሊምንና አስታሮትን አመለኩ።",
    "8": "ስለዚህ የእግዚአብሔር ቁጣ በእስራኤል ላይ ነደደ፥ በመስጴጦምያ ንጉስ በኩሰርሰቴም እጅ አሳልፎ ሰጣቸው፤ የእስራኤልም ልጆች ለኩሰርሰቴም ስምንት አመት ተገዙለት።",
    "9": "የእስራኤልም ልጆች ወደ እግዚአብሔር ጮሁ፤ እግዚአብሔርም የሚያድናቸውን አዳኝ የካሌብን የታናሽ ወንድሙን የቄኔዝን ልጅ ጎቶንያልን አስነሳላቸው።",
    "10": "የእግዚአብሔርም መንፈስ በእርሱ ላይ መጣ፥ በእስራኤልም ላይ ይፈርድ ነበር፤ ለሰልፍ ወጣ፥ እግዚአብሔርም የመስጴጦምያን ንጉስ ኩሰርሰቴምን በእጁ አሳልፎ ሰጠው፤ እጁም በኩሰርሰቴም ላይ አሸነፈች።",
    "11": "ምድሪቱም አርባ አመት አረፈች የቄኔዝም ልጅ ጎቶንያል ሞተ።",
    "12": "የእስራኤልም ልጆች በእግዚአብሔር ፊት እንደ ገና ክፉ ስራ ሰሩ፤ በእግዚአብሔርም ፊት ክፉ ስለ ሰሩ እግዚአብሔር የሞአብን ንጉስ ኤግሎምን በእስራኤል ላይ አበረታባቸው።",
    "13": "የአሞንን ልጆችና አማሌቅን ወደ እርሱ ሰበሰበ፤ ሄዶም እስራኤልን መታ፥ ዘንባባም ያለባትን ከተማ ያዙአት።",
    "14": "የእስራኤልም ልጆች ለሞአብ ንጉስ ለኤግሎም አስራ ስምንት አመት ተገዙለት።",
    "15": "የእስራኤልም ልጆች ወደ እግዚአብሔር ጮሁ፤ እግዚአብሔርም ብንያማዊውን የጌራን ልጅ ናኦድን ግራኙን ሰው አዳኝ አስነሳላቸው፤ የእስራኤልም ልጆች በእርሱ እጅ ወደ ሞአብ ንጉስ ወደ ኤግሎም ግብር ላኩ።",
    "16": "ናኦድም ሁለት አፍ ያለው ርዝመቱ አንድ ክንድ የሆነ ሰይፍ አበጀ፥ ከልብሱም በታች በቀኝ ጭኑ በኩል አደረገው።",
    "17": "ለሞአብም ንጉስ ለኤግሎም ግብሩን አቀረበ፤ ኤግሎምም እጅግ ወፍራም ሰው ነበረ።",
    "18": "ግብሩንም ማቅረብ በጨረሰ ጊዜ፥ ግብር የተሸከሙትን ሰዎች ሰደደ።",
    "19": "ናኦድ ግን በጌልገላ ከነበሩት ትክል ድንጋዮች ዘንድ ተመልሶ፦ ንጉስ ሆይ፥ የምስጢር ነገር አለኝ አለ፤ ንጉሱም፦ ዝም በል አለ፤ በዙሪያውም የቆሙት ሁሉ ወጡ።",
    "20": "ናኦድም ወደ እርሱ ቀረበ፤ እርሱም በሰገነት ቤት ለብቻው ተቀምጦ ነበር። ናኦድም፦ የእግዚአብሔር መልእክት ለአንተ አለኝ አለ። ከዙፋኑም ተነሳ።",
    "21": "ናኦድም ግራ እጁን ዘርግቶ ከቀኝ ጭኑ ሰይፉን ወሰደ፥ ሆዱንም ወጋው፤",
    "22": "የሰይፉም እጀታው ደግሞ ከስለቱ በኋላ ገባ ስቡም ስለቱን ከደነው፥ ሰይፉንም ከሆዱ መልሶ አላወጣውም፤ በኋላውም ወጣ።",
    "23": "ናኦድም ወደ ደርቡ ወጣ፥ የሰገነቱንም ደጅ ዘግቶ ቆለፈው።",
    "24": "ናኦድም ከሄደ በኋላ ባርያዎቹ መጡ፤ የሰገነቱም ደጅ ተቆልፎ ባዩ ጊዜ፦ ምናልባት በሰገነቱ ውስጥ ወገቡን ይሞክር ይሆናል አሉ።",
    "25": "እስኪያፍሩም ድረስ እጅግ ዘገዩ፤ የሰገነቱንም ደጅ እንዳልከፈተ ባዩ ጊዜ መክፈቻውን ወስደው ከፈቱ፥ እነሆም፥ ጌታቸው በምድር ወድቆ ሞቶም አገኙት።",
    "26": "በዘገዩበትም ጊዜያት ናኦድ ሸሸ፥ ትክል ድንጋዮቹንም አለፈ፥ ወደ ቤይሮታም አመለጠ።",
    "27": "በመጣም ጊዜ በተራራማው በኤፍሬም አገር ቀንደ መለከት ነፋ፤ የእስራኤልም ልጆች ከእርሱ ጋር ከተራራማው አገር ወረዱ፥ እርሱም በፊታቸው ሄደ።",
    "28": "እርሱም፦ እግዚአብሔር ጠላቶቻችሁን ሞአባውያንን በእጃችሁ አሳልፎ ሰጥቶአልና ተከተሉኝ አላቸው። ተከትለውትም ወረዱ፥ ወደ ሞአብም የሚያሻግረውን የዮርዳኖስን መሻገርያ ያዙ፥ ማንንም አላሳለፉም።",
    "29": "የዚያን ጊዜም ከሞአብ አስር ሺህ የሚያህሉትን፥ ጉልማሶችና ፅኑአን ሁሉ፥ መቱ አንድ እንኳ አላመለጠም።",
    "30": "በዚያም ቀን ሞአብ ከእስራኤል እጅ በታች ተዋረደ፤ ምድሪቱም ሰማንያ አመት አረፈች።",
    "31": "ከእርሱም በኋላ የአናት ልጅ ሰሜጋር ተነሳ፥ ከፍልስጥኤማውያንም ስድስት መቶ ሰው በበሬ መውጊያ ገደለ፤ እርሱም ደግሞ እስራኤልን አዳነ።"
}