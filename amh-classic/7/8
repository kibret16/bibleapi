{
    "1": "የኤፍሬም ሰዎች፦ ይህ ያደረግህብን ምንድር ነው? ምድያምን ለመዋጋት በወጣህ ጊዜ ለምን አልጠራኸንም? አሉት። ፅኑ ጥልም ተጣሉት።",
    "2": "እርሱም፦ እኔ ካደረግሁት እናንተ ያደረጋችሁት አይበልጥምን? የኤፍሬም ወይን ቃርሚያ ከአቢኤዝር ወይን መከር አይሻልምን?",
    "3": "እግዚአብሔር የምድያምን መኳንንት ሄሬብንና ዜብን በእጃችሁ አሳልፎ ሰጥቶአቸዋል፤ እናንተ ያደረጋችሁትን የሚመስል እኔ ምን ማድረግ እችል ኖሮአል? አላቸው። ይህን በተናገረ ጊዜ ቁጣቸው በረደ።",
    "4": "ጌዴዎንም ከሶስቱ መቶ ሰዎች ጋር ወደ ዮርዳኖስ ደርሶ ተሻገረ፤ ምንም እንኳ ቢደክሙ ያሳድዱ ነበር።",
    "5": "የሱኮትንም ሰዎች፦ የምድያምን ነገስታት ዛብሄልንና ስልማናን ሳሳድድ፥ ደክመዋልና እኔን ለተከተሉ ህዝብ እንጀራ፥ እባካችሁ፥ ስጡ አላቸው።",
    "6": "የሱኮትም አለቆች፦ እኛ ለሰራዊትህ እንጀራ እንድንሰጥ የዛብሄልና የስልማና እጅ አሁን በእጅህ ነውን? አሉ።",
    "7": "ጌዴዎንም፦ እግዚአብሔር ዛብሄልንና ስልማናን በእጄ አሳልፎ ሲሰጠኝ እኔ በምድረ በዳ እሾህና በኩርንችት ስጋችሁን እገርፋለሁ አለ።",
    "8": "ከዚያም ወደ ጵኒኤል ወጣ፥ ለጵኒኤልም ሰዎች እንዲሁ አላቸው፤ የጵንኤልም ሰዎች የሱኮት ሰዎች እንደ መለሱ መለሱለት።",
    "9": "እርሱም የጵኒኤልን ሰዎች ደግሞ፦ በደህና በተመለስሁ ጊዜ ይህን ግንብ አፈርሰዋለሁ ብሎ ተናገራቸው።",
    "10": "ዛብሄልና ስልማናም ከሰራዊቶቻቸው ጋር በቀርቀር ነበሩ፤ ሰይፍ የሚመዝዙ መቶ ሃያ ሺህ ሰዎች ወድቀው ነበርና ከምስራቅ ሰዎች ሰራዊት ሁሉ የቀሩ አስራ አምስት ሺህ ያህል ሰዎች ነበሩ።",
    "11": "ጌዴዎንም የድንኳን ተቀማጮች ባሉበት መንገድ በኖባህና በዮግብሃ በምስራቅ በኩል ወጣ፤ ሰራዊቱም ተዘልሎ ነበርና ሰራዊቱን መታ።",
    "12": "ዛብሄልና ስልማናም ሸሹ፤ እርሱም አሳደዳቸው፥ ሁለቱንም የምድያም ነገስታት ዛብሄልንና ስልማናን ያዘ፥ ሰራዊቱንም ሁሉ አስደነገጠ።",
    "13": "የኢዮአስ ልጅም ጌዴዎን ከሄሬስ ዳገት ከሰልፍ ተመለሰ።",
    "14": "ከሱኮትም ሰዎች አንድ ብላቴና ይዞ ጠየቀው፤ እርሱም የሱኮትን አለቆችና ሽማግሌዎች ሰባ ሰባት ሰዎች ፃፈለት።",
    "15": "ወደ ሱኮትም ሰዎች መጥቶ፦ ለደከሙት ሰዎችህ እንጀራ እንሰጥ ዘንድ የዛብሄልና የስልማና እጅ አሁን በእጅህ ነውን? ብላችሁ የተላገዳችሁብኝ፥ ዛብሄልና ስልማና እነሆ፥ አለ።",
    "16": "የከተማይቱንም ሽማግሌዎች ያዘ፥ የምድረ በዳንም እሾህና ኩርንችት ወስዶ የሱኮትን ሰዎች ገረፋቸው።",
    "17": "የጵኒኤልንም ግንብ አፈረሰ፥ የከተማይቱንም ሰዎች ገደላቸው።",
    "18": "ዛብሄልንና ስልማናን፦ በታቦር የገደላችኋቸው ሰዎች እንዴት ያሉ ነበሩ? አላቸው። እርሱም፦ እንደ አንተ ያሉ ነበሩ፥ አንተንም ይመስሉ ነበር፤ መልካቸውም እንደ ንጉስ ልጆች መልክ ነበረ ብለው መለሱለት።",
    "19": "እርሱም፦ የእናቴ ልጆች ወንድሞቼ ነበሩ አድናችኋቸው ቢሆን ኖሮ፥ ህያው እግዚአብሔርን! እኔ አልገድላችሁም ነበር አለ።",
    "20": "በኩሩንም ዬቴርን፦ ተነስተህ ግደላቸው አለው፤ ብላቴናው ግን ገና ብላቴና ነበረና ስለ ፈራ ሰይፉን አልመዘዘም።",
    "21": "ዛብሄልና ስልማናም፦ የሰው ሃይሉ እንደ ሰውነቱ ነውና አንተ ተነስተህ ውደቅብን አሉት። ጌዴዎንም ተነስቶ ዛብሄልንና ስልማናን ገደለ፥ በግመሎቻቸውም አንገት የነበሩትን ስሉሴዎች ማረከ።",
    "22": "የእስራኤልም ሰዎች ጌዴዎንን፦ ከምድያም እጅ አድነኸናልና አንተ ልጅህም የልጅ ልጅህም ደግሞ ግዙን አሉት።",
    "23": "ጌዴዎንም፦ እኔ አልገዛችሁም፥ ልጄም አይገዛችሁም፤ እግዚአብሔር ይገዛችኋል አላቸው።",
    "24": "እስማኤላውያንም ስለ ነበሩ የወርቅ ጉትቻ ነበራቸውና ጌዴዎን፦ ሁላችሁ ከምርኮአችሁ ጉትቻችሁን እንድትሰጡኝ እለምናችኋለሁ አላቸው።",
    "25": "እርሱም፦ ፈቅደን እንሰጥሃለን ብለው መለሱለት። መጎናፀፊያም አነጠፉ፥ ሰውም ሁሉ የምርኮውን ጉትቻ በዚያ ላይ ጣለ።",
    "26": "የለመነውም የወርቅ ጉትቻ ሚዛኑ፥ ከአምባሩ፥ ከድሪውም፥ የምድያምም ነገስታት ከለበሱት ከቀዩ ቀሚስ፥ በግመሎቻቸውም አንገት ከነበሩት ስሉሴዎች ሌላ፥ ሺህ ሰባት መቶ ሰቅለ ወርቅ ነበረ።",
    "27": "ጌዴዎንም ኤፉድ አድርጎ አሰራው፥ በከተማውም በኦፍራ አኖረው፤ እስራኤልም ሁሉ ተከትሎት አመነዘረበት፤ ለጌዴዎንና ለቤቱም ወጥመድ ሆነ።",
    "28": "ምድያምም በእስራኤል ልጆች ተዋረደ፥ ራሳቸውንም ዳግመኛ አላነሱም፤ በጌዴዎንም እድሜ ምድሪቱ አርባ አመት አረፈች።",
    "29": "የኢዮአስም ልጅ ይሩበአል ሄዶ በቤቱ ተቀመጠ።",
    "30": "ለጌዴዎንም ብዙ ሚስቶች ነበሩትና ከወገቡ የወጡ ሰባ ልጆች ነበሩት።",
    "31": "በሴኬምም የነበረችው ቁባቱ ወንድ ልጅ ወለደችለት፥ ስሙንም አቤሜሌክ ብሎ ጠራው።",
    "32": "የኢዮአስም ልጅ ጌዴዎን በመልካም ሽምግልና ሞተ፥ በአቢኤዝራውያንም ከተማ በኦፍራ በነበረችው በአባቱ በኢዮአስ መቃብር ተቀበረ።",
    "33": "እንዲህም ሆነ ጌዴዎን ከሞተ በኋላ የእስራኤል ልጆች ተመለሱ፥ በአሊምንም ተከትለው አመነዘሩ፤ በአልብሪትንም አምላካቸው አደረጉ።",
    "34": "የእስራኤልም ልጆች በዙሪያቸው ከነበሩት ከጠላቶቻቸው ሁሉ እጅ ያዳናቸውን አምላካቸውን እግዚአብሔርን አላሰቡትም፤",
    "35": "እርሱም ለእስራኤል በጎ ነገርን ሁሉ እንዳደረገ መጠን፥ እነርሱ ለጌዴዎን ለይሩበአል ቤት ወረታ አላደረጉም።"
}