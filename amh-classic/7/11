{
    "1": "ገለአዳዊውም ዮፍታሄ ፅኑእ ሃያል ሰው የጋለሞታ ሴትም ልጅ ነበረ። ገለአድም ዮፍታሄን ወለደ።",
    "2": "የገለአድም ሚስት ወንዶች ልጆችን ወለደችለት፤ ልጆችዋም ባደጉ ጊዜ ዮፍታሄን፦ የልዩ ሴት ልጅ ነህና በአባታችን ቤት አትወርስም ብለው አሳደዱት።",
    "3": "ዮፍታሄም ከወንድሞቹ ፊት ሸሽቶ በጦብ ምድር ተቀመጠ፤ ምናምንቴዎችም ሰዎች ተሰብስበው ዮፍታሄን ተከተሉት።",
    "4": "ከዚያም ወራት በኋላ የአሞን ልጆች ከእስራኤል ጋር ይዋጉ ነበር።",
    "5": "የአሞንም ልጆች ከእስራኤል ጋር በተዋጉ ጊዜ የገለአድ ሽማግሌዎች ዮፍታሄን ከጦብ ምድር ለማምጣት ሄዱ።",
    "6": "ዮፍታሄንም፦ ና፥ ከአሞን ልጆች ጋር እንድንዋጋ አለቃችን ሁን አሉት።",
    "7": "ዮፍታሄም የገለአድን ሽማግሌዎች፦ የጠላችሁኝ ከአባቴም ቤት ያሳደዳችሁኝ እናንተ አይደላችሁምን? አሁን በተጨነቃችሁ ጊዜ ለምን ወደ እኔ መጣችሁ? አላቸው።",
    "8": "የገለአድም ሽማግሌዎች ዮፍታሄን፦ ከእኛ ጋር እንድትወጣ፥ ከአሞንም ልጆች ጋር እንድትዋጋ፥ ስለዚህ አሁን ወደ አንተ ተመልሰን መጣን፤ በገለአድም ሰዎች ሁሉ ላይ አለቃችን ትሆናለህ አሉት።",
    "9": "ዮፍታሄም የገለአድን ሽማግሌዎች፦ ከአሞን ልጆች ጋር ለመዋጋት ወደ አገሬ ብትመልሱኝ፥ እግዚአብሔርም በእጄ አሳልፎ ቢሰጣቸው፥ እኔ አለቃችሁ እሆናለሁን? አላቸው።",
    "10": "የገለአድም ሽማግሌዎች ዮፍታሄን፦ እግዚአብሔር በመካከላችን ምስክር ይሁን፤ በእርግጥ እንደ ቃልህ እናደርጋለን አሉት።",
    "11": "ዮፍታሄም ከገለአድ ሽማግሌዎች ጋር ሄደ፥ ህዝቡም በላያቸው ራስና አለቃ አደረጉት፤ ዮፍታሄም ቃሉን ሁሉ በእግዚአብሔር ፊት በምፅጳ ተናገረ።",
    "12": "ዮፍታሄም ወደ አሞን ልጆች ንጉስ፦ አገሬን ለመውጋት ወደ እኔ የምትመጣ አንተ ከእኔ ጋር ምን አለህ? ብሎ መልክተኞችን ላከ።",
    "13": "የአሞንም ልጆች ንጉስ የዮፍታሄን መልክተኞች፦ እስራኤል ከግብፅ በወጣ ጊዜ ከአርኖን ጀምሮ እስከ ያቦቅና እስከ ዮርዳኖስ ድረስ ምድሬን ስለ ወሰደ ነው፤ አሁንም በሰላም መልሱልኝ ብሎ መለሰላቸው።",
    "14": "ዮፍታሄም ወደ አሞን ልጆች ንጉስ መልክተኞችን እንደ ገና ላከ፥",
    "15": "እንዲህም አለው፦ ዮፍታሄ እንዲህ ይላል፦ እስራኤል የሞአብን ምድር የአሞንንም ልጆች ምድር አልወሰደም፤",
    "16": "ነገር ግን ከግብፅ በወጣ ጊዜ፥ እስራኤልም በምድረ በዳ በኩል ወደ ኤርትራ ባህር በሄደ ጊዜ፥ ወደ ቃዴስም በደረሰ ጊዜ፥",
    "17": "እስራኤል ወደ ኤዶምያስ ንጉስ፦ በምድርህ እንዳልፍ፥ እባክህ፥ ፍቀድልኝ ብሎ መልክተኞችን ላከ የኤዶምያስም ንጉስ አልሰማም። እንዲሁም ወደ ሞአብ ንጉስ ላከ፥ እርሱም አልፈቀደም።",
    "18": "እስራኤልም በቃዴስ ተቀመጠ። በምድረ በዳም በኩል ሄዱ፥ የኤዶምያስንና የሞአብንም ምድር ዞሩ፤ ከሞአብ ምድርም በምስራቅ በኩል መጡ በአርኖንም ማዶ ሰፈሩ፤ አርኖንም የሞአብ ድንበር ነበረና የሞአብን ድንበር አላለፉም።",
    "19": "እስራኤልም ወደ አሞራዊው ወደ ሃሴቦን ንጉስ ወደ ሴዎን መልክተኞችን ላከ፤ እስራኤልም፦ በምድርህ በኩል ወደ ስፍራችን፥ እባክህ፥ አሳልፈን አለው።",
    "20": "ሴዎንም እስራኤል በድንበሩ እንዲያልፍ አላመነውም ነበር፤ ነገር ግን ሴዎን ህዝቡን ሁሉ ሰበሰበ፥ በያሃፅም ሰፈረ፥ ከእስራኤልም ጋር ተዋጋ።",
    "21": "የእስራኤልም አምላክ እግዚአብሔር ሴዎንና ህዝቡን ሁሉ በእስራኤል እጅ አሳልፎ ሰጠ፥ መቱአቸውም፤ እስራኤልም በዚያ ምድር ተቀምጠው የነበሩትን የአሞራውያንን ምድር ሁሉ ወረሰ።",
    "22": "ከአርኖንም እስከ ያቦቅ ድረስ ከምድረ በዳውም እስከ ዮርዳኖስ ድረስ የአሞራውያንን ምድር ሁሉ ወረሱ።",
    "23": "የእስራኤልም አምላክ እግዚአብሔር ከህዝቡ ከእስራኤል ፊት አሞራውያንን አስወገደ፤ አንተም ምድሩን ትወርሳለህን?",
    "24": "አምላክህ ካሞሽ የሚሰጥህን አትወርስምን? እኛም አምላካችን እግዚአብሔር ከፊታችን ያስወጣቸውን የእነርሱን ምድር እንወርሳለን።",
    "25": "ወይስ ከሞአብ ንጉስ ከሴፎር ልጅ ከባላቅ አንተ ትሻላለህን? በውኑ እርሱ እስራኤልን ከቶ ተጣላውን? ወይስ ተዋጋውን?",
    "26": "እስራኤልም በሃሴቦንና በመንደሮችዋ፥ በአሮኤርና በመንደሮችዋ፥ በአርኖንም አቅራቢያ ባሉት ከተሞች ሁሉ ሶስት መቶ አመት ተቀምጦ በነበረ ጊዜ፥ በዚያ ዘመን ስለ ምን አልወሰዳችኋቸውም ነበር?",
    "27": "እኔ አልበደልሁህም፥ አንተ ግን ከእኔ ጋር እየተዋጋህ በድለኸኛል፤ ፈራጁ እግዚአብሔር በእስራኤል ልጆችና በአሞን ልጆች መካከል ዛሬ ይፍረድ።",
    "28": "ነገር ግን ዮፍታሄ የላከበትን ቃል የአሞን ልጆች ንጉስ አልሰማም።",
    "29": "የእግዚአብሔርም መንፈስ በዮፍታሄ ላይ መጣ፤ እርሱም ገለአድንና ምናሴን አለፈ፥ በገለአድም ያለውን ምፅጳን አለፈ፥ ከምፅጳም ወደ አሞን ልጆች አለፈ።",
    "30": "ዮፍታሄም፦ በእውነት የአሞንን ልጆች በእጄ አሳልፈህ ብትሰጠኝ፥",
    "31": "ከአሞን ልጆች ዘንድ በደህና በተመለስሁ ጊዜ፥ ሊገናኘኝ ከቤቴ ደጅ የሚወጣው ማንኛውም ለእግዚአብሔር ይሆናል፤ ለሚቃጠልም መስዋእት አቀርበዋለሁ ብሎ ለእግዚአብሔር ስእለት ተሳለ።",
    "32": "ዮፍታሄም ሊዋጋቸው ወደ አሞን ልጆች አለፈ፥ እግዚአብሔርም በእጁ አሳልፎ ሰጣቸው።",
    "33": "ከአሮኤርም እስከ ሚኒትና እስከ አቤልክራሚም ድረስ ሃያ ከተሞችን በታላቅ አገዳደል መታቸው። የአሞንም ልጆች በእስራኤል ልጆች ፊት ተዋረዱ።",
    "34": "ዮፍታሄም ወደ ቤቱ ወደ ምፅጳ መጣ፥ እነሆም ልጁ ከበሮ ይዛ እየዘፈነች ልትገናኘው ወጣች፤ ለእርሱም አንዲት ብቻ ነበረች፤ ከእርስዋም በቀር ወንድ ወይም ሴት ሌላ ልጅ አልነበረውም።",
    "35": "እርስዋንም ባየ ጊዜ ልብሱን ቀድዶ፦ አወይ ልጄ ሆይ! ወደ እግዚአብሔር አፌን ከፍቻለሁና፥ ከዚያውም እመለስ ዘንድ አልችልምና በጣም አዋረድሽኝ አስጨነቅሽኝም አላት።",
    "36": "እርስዋም፦ አባቴ ሆይ፥ አፍህን ለእግዚአብሔር ከከፈትህ፥ እግዚአብሔር በጠላቶችህ በአሞን ልጆች ላይ ተበቅሎልሃልና በአፍህ እንደ ተናገርህ አድርግብኝ አለችው።",
    "37": "አባትዋንም፦ ይህ ነገር ይደረግልኝ ከዚህ ሄጄ በተራሮች ላይ እንድወጣና እንድወርድ፥ ከባልንጀሮቼም ጋር ለድንግልናዬ እንዳለቅስ ሁለት ወር አሰናብተኝ አለችው።",
    "38": "እርሱም፦ ሂጂ አለ። ሁለት ወርም አሰናበታት፤ ከባልንጀሮችዋም ጋር ሄደች፥ በተራሮችም ላይ ለድንግልናዋ አለቀሰች።",
    "39": "ሁለትም ወር ከተፈፀመ በኋላ ወደ አባትዋ ተመለሰች፥ እንደ ተሳለውም ስእለት አደረገባት እርስዋም ወንድ አላወቀችም ነበር።",
    "40": "የእስራኤልም ሴቶች ልጆች በአመት በአመቱ እየሄዱ የገለአዳዊውን የዮፍታሄን ልጅ በአመት አራት ቀን ሙሾ እንዲያወጡ በእስራኤል ዘንድ ልማድ ሆነ።"
}