{
    "1": "የእስራኤልም ልጆች በእግዚአብሔር ፊት ክፉ ስራ ሰሩ፤ እግዚአብሔርም በምድያም እጅ ሰባት አመት አሳልፎ ሰጣቸው።",
    "2": "የምድያምም እጅ በእስራኤል ላይ ጠነከረች፤ ከምድያምም የተነሳ የእስራኤል ልጆች በተራራ ላይ ጉድጓድና ዋሻ ምሽግም አበጁ።",
    "3": "እስራኤልም ዘር በዘሩ ጊዜ ምድያማውያን አማሌቃውያንም በምስራቅም የሚኖሩ ሰዎች ይመጡባቸው ነበር፤",
    "4": "በእነርሱም ላይ ይሰፍሩ ነበር፥ እስከ ጋዛም ድረስ የምድሩን ቡቃያ ያጠፉ ነበር፥ ምግብንም ለእስራኤል አይተዉም ነበር፤ በግ ወይም በሬ ወይም አህያ ቢሆን አይተዉም።",
    "5": "እንስሶቻቸውንና ድንኳኖቻቸውን ይዘው በብዛት እንደ አንበጣ ሆነው ይመጡ ነበር፤ ለእነርሱና ለግመሎቻቸውም ቁጥር አልነበራቸውም፤ ምድሪቱንም ያጠፉ ዘንድ ይመጡ ነበር።",
    "6": "ከምድያምም የተነሳ እስራኤል እጅግ ተጠቁ፤ የእስራኤልም ልጆች ወደ እግዚአብሔር ጮሁ።",
    "7": "እንዲህም ሆነ፤ የእስራኤል ልጆች በምድያም ምክንያት ወደ እግዚአብሔር በጮሁ ጊዜ፥",
    "8": "እግዚአብሔር ወደ እስራኤል ልጆች ነቢይ ላከ፥ እርሱም አለ፦ የእስራኤል አምላክ እግዚአብሔር እንዲህ ይላል፦ እኔ ከግብፅ ምድር አወጣኋችሁ፥ ከባርነትም ቤት አስለቀቅኋችሁ፤",
    "9": "ከግብፃውያንም እጅ፥ ከሚጋፉአችሁም ሁሉ እጅ አዳንኋችሁ፥ ከፊታችሁም አሳደድኋቸው፥ አገራቸውንም ሰጠኋችሁ፤",
    "10": "እናንተንም፦ እኔ አምላካችሁ እግዚአብሔር ነኝ፤ በምድራቸው የተቀመጣችሁባቸውን የአሞራያውያንን አማልክት አትፍሩ አልኋችሁ። እናንተ ግን ድምፄን አልሰማችሁም።",
    "11": "የእግዚአብሔርም መልአክ መጥቶ በኦፍራ ባለችው ለአቢኤዝራዊው ለኢዮአስ በነበረችው በአድባሩ ዛፍ በታች ተቀመጠ፤ ልጁም ጌዴዎን ከምድያማውያን ለመሸሸግ በወይን መጥመቂያው ውስጥ ስንዴ ይወቃ ነበር።",
    "12": "የእግዚአብሔርም መልአክ ለእርሱ ተገልጦ፦ አንተ ፅኑእ ሃያል ሰው፥ እግዚአብሔር ከአንተ ጋር ነው አለው።",
    "13": "ጌዴዎንም፦ ጌታዬ ሆይ፥ እግዚአብሔር ከእኛ ጋር ከሆነ ይህ ነገር ሁሉ ለምን ደረሰብን? አባቶቻችንስ፦ እግዚአብሔር ከግብፅ አውጥቶናል ብለው ይነግሩን የነበረ ተአምራቱ ወዴት አለ? አሁን ግን እግዚአብሔር ትቶናል፥ በምድያማውያንም እጅ አሳልፎ ሰጥቶናል አለው።",
    "14": "እግዚአብሔርም ወደ እርሱ ዘወር ብሎ፦ በዚህ በጉልበትህ ሂድ፥ እስራኤልንም ከምድያም እጅ አድን፤ እነሆ፥ ልኬሃለሁ አለው።",
    "15": "እርሱም፦ ጌታ ሆይ፥ እስራኤልን በምን አድናለሁ? ወገኔ ከምናሴ ነገድ ከሁሉ ይልቅ የተጠቃ ነው፤ እኔም በአባቴ ቤት የሁሉ ታናሽ ነኝ አለው።",
    "16": "እግዚአብሔርም፦ በእርግጥ ከአንተ ጋር እሆናለሁ፥ ምድያምንም እንደ አንድ ሰው አድርገህ ትመታለህ አለው።",
    "17": "እርሱም፦ በአንተ ዘንድ ሞገስ ካገኘሁ፥ የምትናገረኝም አንተ እንደ ሆንህ ምልክት አሳየኝ፤",
    "18": "ወደ አንተም እስክመለስ ድረስ፥ ቁርባኔንም አምጥቼ እስካቀርብልህ ድረስ፥ እባክህ፥ ከዚህ አትላወስ አለው። እርሱም፦ እስክትመለስ ድረስ እቆያለሁ አለ።",
    "19": "ጌዴዎን ገባ የፍየሉንም ጠቦት የኢፍ መስፈሪያም ዱቄት የቂጣ እንጎቻ አዘጋጀ፤ ስጋውን በሌማት አኖረ፥ መረቁንም በምንቸት ውስጥ አደረገ፥ ሁሉንም ይዞ በአድባሩ ዛፍ በታች አቀረበለት።",
    "20": "የእግዚአብሔርም መልአክ፦ ስጋውንና የቂጣውን እንጎቻ ወስደህ በዚህ ድንጋይ ላይ አኑር፥ መረቁንም አፍስስ አለው። እንዲሁም አደረገ።",
    "21": "የእግዚአብሔርም መልአክ በእጁ ያለውን የበትሩን ጫፍ ዘርግቶ ስጋውንና የቂጣውን እንጎቻ አስነካ፤ እሳትም ከድንጋዩ ውስጥ ወጥቶ ስጋውንና የቂጣውን እንጎቻ በላ። የእግዚአብሔርም መልአክ ከአይኑ ተሰወረ።",
    "22": "ጌዴዎንም የእግዚአብሔር መልአክ እንደ ሆነ አየ፤ ጌዴዎንም፦ አቤቱ አምላኬ ሆይ፥ ወዮልኝ! የእግዚአብሔርን መልአክ ፊት ለፊት አይቻለሁና አለ።",
    "23": "እግዚአብሔርም፦ ሰላም ለአንተ ይሁን አትፍራ አትሞትም አለው።",
    "24": "ጌዴዎንም በዚያ ለእግዚአብሔር መሰዊያ ሰራ፥ ስሙንም፦ እግዚአብሔር ሰላም ብሎ ጠራው። እርሱም እስከ ዛሬ ድረስ ለአቢኤዝራውያን በምትሆነው በኦፍራ አለ።",
    "25": "እግዚአብሔርም በዚያ ሌሊት፦ የአባትህን በሬ፥ ሰባት አመት የሆነውን ሁለተኛውን በሬ፥ ውሰድ፥ የአባትህ የሆነውንም የበአል መሰዊያ አፍርስ፥ በእርሱም ዙሪያ ያለውን የማምለኪያ አፀድ ቁረጥ፤",
    "26": "በዚያም ኮረብታ አናት ላይ ለአምላክህ ለእግዚአብሔር መሰዊያ አሳምረህ ስራ፤ ሁለተኛውንም በሬ ውሰድ፥ በዚያም በቆረጥኸው በማምለኪያ አፀዱ እንጨት ላይ የሚቃጠለውን መስዋእት አቅርብ አለው።",
    "27": "ጌዴዎንም ከባርያዎቹ አስር ሰዎችን ወስዶ እግዚአብሔር እንዳለው አደረገ የአባቱን ቤተ ሰቦች የከተማውንም ሰዎች ስለ ፈራ ይህን በቀን ለማድረግ አልቻለም፥ ነገር ግን በሌሊት አደረገው።",
    "28": "የከተማውም ሰዎች ማልደው ተነሱ፥ እነሆም፥ የበአል መሰዊያ ፈርሶ፥ በዙሪያው ያለውም የማምለኪያ አፀድ ተቆርጦ፥ በተሰራውም መሰዊያ ላይ ሁለተኛው በሬ ተሰውቶ አገኙት።",
    "29": "እርስ በርሳቸውም፦ ይህን ነገር ያደረገ ማን ነው? ተባባሉ። በጠየቁና በመረመሩም ጊዜ፦ ይህን ነገር ያደረገ የኢዮአስ ልጅ ጌዴዎን ነው አሉ።",
    "30": "የከተማውም ሰዎች ኢዮአስን፦ የበአልን መሰዊያ አፍርሶአልና፥ በዙሪያውም ያለውን የማምለኪያ አፀድ ቆርጦአልና እንዲሞት ልጅህን አውጣ አሉት።",
    "31": "ኢዮአስም እርሱን የተቃወሙትን ሁሉ፦ ለበአል ትምዋገቱለታላችሁን? ወይስ እርሱን ታድናላችሁን? የሚምዋገትለት ሁሉ እስከ ነገ ይሙት፤ እርሱ አምላክ ከሆነ መሰዊያውን ካፈረሰው ጋር ለራሱ ይምዋገት አላቸው።",
    "32": "ስለዚህም በዚያ ቀን፦ መሰዊያውን አፍርሶአልና በአል ከእርሱ ጋር ይምዋገት ብሎ ጌዴዎንን፦ ይሩበአል ብሎ ጠራው።",
    "33": "ምድያማውያንም አማሌቃውያንም ሁሉ የምስራቅም ሰዎች አንድ ሆነው ተሰበሰቡ፥ ዮርዳኖስንም ተሻገሩ፥ በኢይዝራኤልም ሸለቆ ሰፈሩ።",
    "34": "የእግዚአብሔርም መንፈስ በጌዴዎን ገባበት፥ እርሱም ቀንደ መለከቱን ነፋ፤ የአቢኤዝርም ሰዎች ተጠርተው በኋላው ተከተሉት።",
    "35": "ወደ ምናሴም ነገድ ሁሉ መልክተኞችን ሰደደ፤ እነርሱም ደግሞ ተጠርተው በኋላው ተከተሉት፤ መልክተኞችንም ወደ አሴርና ወደ ዛብሎን ወደ ንፍታሌምም ሰደደ፥ እነርሱም ሊገናኙአቸው ወጡ።",
    "36": "ጌዴዎንም እግዚአብሔርን፦ እንደ ተናገርህ የእስራኤልን ልጆች በእኔ እጅ ታድን እንደ ሆነ፥",
    "37": "እነሆ፥ በአውድማው ላይ የተባዘተ የበግ ጠጉር አኖራለሁ፤ በጠጉሩ ብቻ ላይ ጠል ቢሆን በምድሩም ሁሉ ደረቅ ቢሆን፥ እንደ ተናገርህ የእስራኤልን ልጆች በእኔ እጅ እንድታድናቸው አውቃለሁ አለ።",
    "38": "እንዲሁም ሆነ፤ በነጋውም ማልዶ ተነሳ፥ ጠጉሩንም ጨመቀው፥ ከጠጉሩም የተጨመቀው ጠል ቆሬ ሙሉ ውሃ ሆነ።",
    "39": "ጌዴዎንም እግዚአብሔርን፦ እኔ ይህን አንድ ጊዜ ስናገር አትቆጣኝ፤ እኔ ይህን አንድ ጊዜ በጠጉሩ፥ እባክህ፥ ልፈትን አሁንም በጠጉሩ ብቻ ላይ ደረቅ ይሁን፥ በምድሩም ሁሉ ላይ ጠል ይሁን አለው።",
    "40": "እግዚአብሔርም በዚያ ሌሊት እንዲሁ አደረገ፤ በጠጉሩ ብቻ ላይ ደረቅ ነበረ፥ በምድሩም ሁሉ ላይ ጠል ነበረ።"
}