{
    "1": "የኤፍሬም ሰዎች ተሰበሰቡ፥ ወደ ፃፎንም ተሻግረው ዮፍታሄን፦ ከአሞን ልጆች ጋር ለመዋጋት ስታልፍ ከአንተ ጋር እንድንሄድ ስለ ምን አልጠራኸንም? ቤትህን በአንተ ላይ በእሳት እናቃጥለዋለን አሉት።",
    "2": "ዮፍታሄም፦ ከአሞን ልጆች ጋር ለእኔና ለህዝቤ ፅኑ ጠብ ነበረን፤ በጠራኋችሁም ጊዜ ከእጃቸው አላዳናችሁኝም።",
    "3": "እንዳላዳናችሁኝም ባየሁ ጊዜ ነፍሴን በእጄ አድርጌ በአሞን ልጆች ላይ አለፍሁ፥ እግዚአብሔርም በእጄ አሳልፎ ሰጣቸው፤ ለምንስ ዛሬ ልትወጉኝ ወደ እኔ መጣችሁ? አላቸው።",
    "4": "ዮፍታሄም የገለአድን ሰዎች ሁሉ ሰበሰበ፥ ከኤፍሬምም ጋር ተዋጋ፤ ኤፍሬምም፦ ገለአዳውያን ሆይ፥ እናንተ በኤፍሬምና በምናሴ መካከል የተቀመጣችሁት ከኤፍሬም ሸሽታችሁ ነው ስላሉ የገለአድ ሰዎች ኤፍሬምን መቱ።",
    "5": "ገለአዳውያንም ኤፍሬም የሚያልፍበትን የዮርዳኖስን መሻገሪያ ያዙባቸው፤ የሸሸም የኤፍሬም ሰው፦ ልለፍ ባለ ጊዜ፥ የገለአድ ሰዎች፦ አንተ ኤፍሬማዊ ነህን? አሉት እርሱም፦ አይደለሁም ቢል፥",
    "6": "እነርሱ፦ አሁን ሺቦሌት በል አሉት፤ እርሱም አጥርቶ መናገር አልቻለምና፦ ሲቦሌት አለ፤ ይዘውም በዮርዳኖስ መሻገሪያ አረዱት፤ በዚያም ጊዜ ከኤፍሬም አርባ ሁለት ሺህ ሰዎች ወደቁ።",
    "7": "ዮፍታሄም በእስራኤል ላይ ስድስት አመት ፈረደ። ገለአዳዊውም ዮፍታሄ ሞተ፥ ከገለአድም ከተሞች በአንዲቱ ተቀበረ።",
    "8": "ከእርሱም በኋላ የቤተ ልሄሙ ኢብፃን በእስራኤል ላይ ፈራጅ ሆነ።",
    "9": "ሰላሳም ወንዶች ልጆችና ሰላሳ ሴቶች ልጆች ነበሩት፤ ሰላሳ ሴቶች ልጆቹንም ወደ ውጭ አገር ዳረ ለወንዶች ልጆቹም ከውጭ አገር ሴቶች ልጆችን አመጣ። በእስራኤልም ላይ ሰባት አመት ፈረደ።",
    "10": "ኢብፃንም ሞተ፥ በቤተ ልሄምም ተቀበረ።",
    "11": "ከእርሱም በኋላ ዛብሎናዊው ኤሎም በእስራኤል ላይ ፈራጅ ሆነ፤ እርሱም በእስራኤል ላይ አስር አመት ፈረደ።",
    "12": "ዛብሎናዊውም ኤሎም ሞተ፥ በዛብሎንም ምድር ባለችው በኤሎም ተቀበረ።",
    "13": "ከእርሱም በኋላ የጲርአቶናዊው የሂሌል ልጅ አብዶን በእስራኤል ላይ ፈራጅ ሆነ።",
    "14": "አርባም ልጆች ሰላሳም የልጅ ልጆች ነበሩት፤ በሰባም አህያ ግልገሎች ላይ ይቀመጡ ነበር። በእስራኤልም ላይ ስምንት አመት ፈረደ።",
    "15": "የጲርአቶናዊውም የሂሌል ልጅ አብዶን ሞተ፥ በተራራማውም በአማሌቃውያን ምድር በኤፍሬም ባለችው በጲርአቶን ተቀበረ።"
}