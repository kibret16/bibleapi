{
    "1": "ጌዴዎን የተባለውም ይሩበአል ከእርሱም ጋር የነበሩ ህዝብ ሁሉ ማልደው ተነሱ፥ በሃሮድ ምንጭ አጠገብም ሰፈሩ የምድያምም ሰፈር ከእነርሱ ወደ ሰሜን በኩል በሞሬ ኮረብታ አጠገብ በሸለቆው ውስጥ ነበረ።",
    "2": "እግዚአብሔርም ጌዴዎንን፦ ከአንተ ጋር ያለው ህዝብ በዝቶአል፤ ስለዚህ እስራኤል፦ እጄ አዳነኝ ብሎ እንዳይታበይብኝ እኔ ምድያምን በእጃቸው አሳልፌ አልሰጣቸውም።",
    "3": "አሁንም እንግዲህ፦ የፈራ የደነገጠም ከገለአድ ተራራ ተነስቶ ይመለስ ብለህ በህዝቡ ጆሮ አውጅ አለው። ከህዝቡም ሃያ ሁለት ሺህ ተመለሱ፥ አስርም ሺህ ቀሩ።",
    "4": "እግዚአብሔርም ጌዴዎንን፦ ህዝቡ ገና ብዙ ነው ወደ ውሃ አውርዳቸው፥ በዚያም እፈትናቸዋለሁ፤ እኔም፦ ይህ ከአንተ ጋር ይሂድ የምለው እርሱ ከአንተ ጋር ይሄዳል፤ እኔም፦ ይህ ከአንተ ጋር አይሂድ የምለው እርሱ አይሄድም አለው።",
    "5": "ህዝቡንም ወደ ውሃ አወረደ። እግዚአብሔርም ጌዴዎንን፦ ውሻ እንደሚጠጣ ውሃ በምላሱ የሚጠጣውን ሁሉ፥ እርሱን ለብቻው አድርገው እንዲሁም ሊጠጣ በጉልበቱ የሚንበረከከውን ሁሉ ለብቻው አድርገው አለው።",
    "6": "በእጃቸውም ውሃ ወደ አፋቸው አድርገው የጠጡት ቁጥር ሶስት መቶ ነበረ የቀሩት ህዝብ ግን ውሃ ሊጠጡ በጉልበታቸው ተንበረከኩ።",
    "7": "እግዚአብሔርም ጌዴዎንን፦ በእጃቸው ውሃ በጠጡት በሶስት መቶ ሰዎች አድናችኋለሁ፥ ምድያማውያንንም በእጅህ አሳልፌ እሰጥሃለሁ፤ የቀሩት ህዝብ ሁሉ ግን ወደ ስፍራቸው ይመለሱ አለው።",
    "8": "የህዝቡንም ስንቅና ቀንደ መለከት በእጃቸው ወሰዱ፤ የቀሩትንም የእስራኤል ሰዎች ሁሉ ወደ ድንኳናቸው ሰደዳቸው፥ ሶስቱን መቶ ሰዎች ግን በእርሱ ዘንድ ጠበቃቸው፤ የምድያምም ሰፈር ከእርሱ በታች በሸለቆው ውስጥ ነበረ።",
    "9": "በዚያም ሌሊት እግዚአብሔር፦ በእጅህ አሳልፌ ሰጥቻቸዋለሁና ተነስተህ ወደ ሰፈር ውረድ።",
    "10": "አንተም ለመውረድ ብትፈራ አንተ ከሎሌህ ከፉራ ጋር ወደ ሰፈሩ ውረድ፤",
    "11": "የሚናገሩትንም ትሰማለህ፤ ከዚያም በኋላ ወደ ሰፈሩ ትወርድ ዘንድ እጅህ ትበረታለች አለው። እርሱና ሎሌው ፉራ በሰፈሩ ዳርቻ ወደ ነበሩት ሰልፈኞች ወረዱ።",
    "12": "ብዛታቸውም እንደ አንበጣ የሆነ ምድያማውያንና አማሌቃውያን የምስራቅም ሰዎች ሁሉ በሸለቆው ውስጥ ሰፍረው ነበር፤ የግመሎቻቸውም ብዛት ቁጥር እንደ ሌለው በባህር ዳር እንዳለ አሸዋ ነበረ።",
    "13": "ጌዴዎንም በደረሰ ጊዜ አንድ ሰው ህልምን ለባልንጀራው ሲያጫውት፦ እነሆ፥ ህልም አለምሁ፤ እነሆም፥ አንዲት የገብስ እንጎቻ ወደ ምድያም ሰፈር ተንከባልላ ወረደች፥ ወደ ድንኳኑም ደርሳ እስኪወድቅ ድረስ መታችው፥ ገለበጠችውም፥ ድንኳኑም ተጋደመ ይል ነበር።",
    "14": "ባልንጀራውም መልሶ፦ ይህ ነገር ከእስራኤል ሰው ከኢዮአስ ልጅ ከጌዴዎን ሰይፍ በቀር ሌላ አይደለም፤ እግዚአብሔር ምድያምንና ሰራዊቱን ሁሉ በእጁ አሳልፎ ሰጥቶአል አለው።",
    "15": "ጌዴዎንም ህልሙንና ትርጓሜውን በሰማ ጊዜ ሰገደ፤ ወደ እስራኤልም ሰፈር ተመልሶ፦ እግዚአብሔር የምድያምን ሰራዊት በእጃችሁ አሳልፎ ሰጥቶአልና ተነሱ አለ።",
    "16": "ሶስቱንም መቶ ሰዎች በሶስት ወገን ከፈላቸው፥ በሁሉም እጅ ቀንደ መለከትና ባዶ ማሰሮ፥ በማሰሮውም ውስጥ ችቦ ሰጠ።",
    "17": "እርሱም፦ እኔን ተመልከቱ፥ እንዲሁም አድርጉ፤ እነሆም፥ ወደ ሰፈሩ ዳርቻ በደረስሁ ጊዜ እኔ እንደማደርግ እንዲሁ እናንተ አድርጉ፤",
    "18": "እኔ ከእኔም ጋር ያሉት ሁሉ ቀንደ መለከት ስንነፋ፥ እናንተ ደግሞ በሰፈሩ ዙሪያ ሁሉ ቀንደ መለከታችሁን ንፉ። ለእግዚአብሔርና ለጌዴዎን በሉ አላቸው።",
    "19": "ጌዴዎንም ከእርሱም ጋር የነበሩት መቶ ሰዎች በመካከለኛው ትጋት ትጋቱም በተጀመረ ጊዜ ወደ ሰፈሩ ዳርቻ መጡ፤ ቀንደ መለከቶችንም ነፉ፥ በእጃቸውም የነበሩትን ማሰሮች ሰባበሩ።",
    "20": "ሶስቱም ወገኖች ቀንደ መለከቶችን ነፉ፥ ማሰሮችንም ሰበሩ፥ በግራ እጃቸውም ችቦችን፥ በቀኝ እጃቸውም ቀንደ መለከቶችን ይዘው እየነፉ፦ የእግዚአብሔርና የጌዴዎን ሰይፍ ብለው ጮሁ።",
    "21": "ሁሉም በየቦታው በሰፈሩ ዙሪያ ቆመ ሰራዊቱም ሁሉ ሮጠ፥ ጮኸ፥ ሸሸም።",
    "22": "ሶስቱንም መቶ ቀንደ መለከቶች ነፉ፥ እግዚአብሔርም የሰውን ሁሉ ሰይፍ በባልንጀራውና በሰራዊቱ ሁሉ ላይ አደረገ፤ ሰራዊቱም በፅሬራ በኩል እስከ ቤትሺጣ ድረስ በጠባት አጠገብ እስካለው እስከ አቤልምሆላ ዳርቻ ድረስ ሸሸ።",
    "23": "የእስራኤልም ሰዎች ከንፍታሌምና ከአሴር ከምናሴም ሁሉ ተሰብስበው ምድያምን አሳደዱ።",
    "24": "ጌዴዎንም፦ ምድያምን ለመገናኘት ውረዱ፥ እስከ ቤትባራም ድረስ ያለውን ውሃ፥ ዮርዳኖስን፥ ያዙባቸው ብሎ መልክተኞችን በኤፍሬም ወዳለው ተራራማ አገር ሁሉ ሰደደ። የኤፍሬም ሰዎችም ሁሉ ተሰብስበው እስከ ቤትባራ ድረስ ውሃውን፥ ዮርዳኖስን፥ ያዙ።",
    "25": "የምድያምን ሁለቱን መኳንንት ሄሬብንና ዜብን ያዙ፤ ሄሬብንም በሄሬብ አለት አጠገብ ገደሉት፥ ዜብንም በዜብ መጥመቂያ ላይ ገደሉት፤ ምድያምንም አሳደዱ፥ የሄሬብንና የዜብንም ራስ ይዘው ወደ ዮርዳኖስ ማዶ ወደ ጌዴዎን መጡ።"
}