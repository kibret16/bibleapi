{
    "1": "ከአቤሜሌክም በኋላ ከይሳኮር ነገድ የሆነ የዱዲ ልጅ የፎሆ ልጅ ቶላ እስራኤልን ለማዳን ተነሳ፤ በተራራማውም በኤፍሬም አገር ባለችው በሳምር ተቀምጦ ነበር።",
    "2": "በእስራኤልም ላይ ሃያ ሶስት አመት ፈረደ፤ ሞተም፥ በሳምርም ተቀበረ።",
    "3": "ከእርሱም በኋላ ገለአዳዊው ኢያእር ተነሳ፥ በእስራኤልም ላይ ሃያ ሁለት አመት ፈረደ።",
    "4": "በሰላሳ የአህያ ግልገሎች ይቀመጡ የነበሩ ሰላሳ ልጆችም ነበሩት፤ ለእነርሱም እስከ ዛሬ ድረስ የኢያእር መንደሮች የተባሉ በገለአድ ምድር ያሉ ሰላሳ ከተሞች ነበሩአቸው።",
    "5": "ኢያእርም ሞተ፥ በቃሞንም ተቀበረ።",
    "6": "የእስራኤልም ልጆች በእግዚአብሔር ፊት እንደ ገና ክፉ ስራ ሰሩ፤ በአሊምንና አስታሮትን የሶርያንም አማልክት፥ የሲዶናንም አማልክት፥ የሞአብንም አማልክት፥ የአሞንንም ልጆች አማልክት፥ የፍልስጥኤማውያንንም አማልክት አመለኩ፤ እግዚአብሔርንም ተዉ፥ አላመለኩትምም።",
    "7": "የእግዚአብሔርም ቁጣ በእስራኤል ላይ ነደደ፥ በፍልስጥኤማውያንና በአሞን ልጆች እጅ አሳልፎ ሰጣቸው።",
    "8": "በዚያም አመት የእስራኤልን ልጆች ስቃይ አበዙባቸው፤ በዮርዳኖስ ማዶ በአሞራውያን አገር በገለአድ ውስጥ ያሉትን የእስራኤልን ልጆች ሁሉ አስራ ስምንት አመት ተጋፉአቸው።",
    "9": "የአሞንም ልጆች ከይሁዳ ከብንያምና ከኤፍሬም ቤት ጋር ደግሞ ሊዋጋ ዮርዳኖስን ተሻገሩ እስራኤልም እጅግ ተጨነቁ።",
    "10": "የእስራኤልም ልጆች፦ አምላካችንን ትተን በአሊምን አምልከናልና አንተን በድለናል ብለው ወደ እግዚአብሔር ጮሁ።",
    "11": "እግዚአብሔርም የእስራኤልን ልጆች አላቸው፦ ግብፃውያን፥ አሞራውያንም፥ የአሞንም ልጆች፥",
    "12": "ፍልስጥኤማውያንም፥ ሲዶናውያንም፥ አማሌቃውያንም፥ ማኦናውያንም አላስጨነቋችሁምን? ወደ እኔም ጮሃችሁ፥ እኔም ከእጃቸው አዳንኋችሁ።",
    "13": "እናንተ ግን ተዋችሁኝ ሌሎችንም አማልክት አመለካችሁ፤ ስለዚህም ደግሞ አላድናችሁም።",
    "14": "ሄዳችሁም የመረጣችኋቸውን አማልክት ጥሩ፤ እነርሱም በመከራችሁ ጊዜ ያድኑአችሁ።",
    "15": "የእስራኤልም ልጆች እግዚአብሔርን፦ እኛ ሃጢአትን ሰርተናል አንተ ደስ የሚያሰኝህን አድርግብን፤ ዛሬ ግን፥ እባክህ፥ አድነን አሉት።",
    "16": "ሌሎችንም አማልክት ከመካከላቸው አስወገዱ፥ እግዚአብሔርንም አመለኩ፤ ነፍሱም ስለ እስራኤል ጉስቁልና አዘነች።",
    "17": "የአሞንም ልጆች ተሰብስበው በገለአድ ሰፈሩ፦ የእስራኤልም ልጆች ተሰብስበው በምፅጳ ሰፈሩ።",
    "18": "ህዝቡም፥ የገለአድ አለቆች፥ እርስ በእርሳቸው፦ ከአሞን ልጆች ጋር መዋጋት የሚጀምር ማን ነው? እርሱ በገለአድ ሰዎች ሁሉ ላይ አለቃ ይሆናል አሉ።"
}