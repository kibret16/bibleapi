{
    "1": "ሶምሶንም ወደ ተምና ወረደ፥ በተምናም ከፍልስጥኤማውያን ልጆች አንዲት ሴት አየ።",
    "2": "ወጥቶም ለአባቱና ለእናቱ፦ በተምና ከፍልስጥኤማውያን ልጆች አንዲት ሴት አይቻለሁ፤ አሁንም እርስዋን አጋቡኝ አላቸው።",
    "3": "አባቱና እናቱም፦ ካልተገረዙት ከፍልስጥኤማውያን ሚስት ለማግባት ትሄድ ዘንድ ከወንድሞችህ ሴቶች ልጆች ከህዝቤም ሁሉ መካከል ሴት የለምን? አሉት። ሶምሶንም አባቱን፦ ለአይኔ እጅግ ደስ አሰኝታኛለችና እርስዋን አጋባኝ አለው።",
    "4": "እግዚአብሔርም በፍልስጥኤማውያን ላይ ምክንያት ይፈልግ ነበርና ነገሩ ከእርሱ ሆነ አባቱና እናቱ ግን አላወቁም። በዚያን ጊዜም ፍልስጥኤማውያን በእስራኤል ላይ ገዦች ነበሩ።",
    "5": "ሶምሶንም አባቱና እናቱም ወደ ተምና ወረዱ፥ በተምናም ወዳለው ወደ ወይኑ ስፍራ መጡ፤ እነሆም፥ የአንበሳ ደቦል እያገሳ ወደ እርሱ ደረሰ።",
    "6": "የእግዚአብሔርም መንፈስ በእርሱ ላይ በሃይል ወረደ ጠቦትን እንደሚቆራርጥ በእጁ ምንም ሳይኖር ቆራረጠው ያደረገውንም ለአባቱና ለእናቱ አልነገረም።",
    "7": "ወርዶም ከሴቲቱ ጋር ተነጋገረ እጅግም ደስ አሰኘችው።",
    "8": "ከጥቂትም ቀን በኋላ ሊያገባት ተመለሰ፥ የአንበሳውንም ሬሳ ያይ ዘንድ ከመንገድ ፈቀቅ አለ፤ እነሆም፥ በአንበሳው ሬሳ ውስጥ ንብ ሰፍሮበት ነበር፥ ማርም ነበረበት።",
    "9": "በእጁም ወስዶ መንገድ ለመንገድ እየበላ ሄደ፤ ወደ አባቱና ወደ እናቱ መጣ፥ ማሩንም ሰጣቸው፥ እነርሱም በሉ ማሩንም ከአንበሳው ሬሳ ውስጥ እንደ ወሰደ አልነገራቸውም።",
    "10": "አባቱም ወደ ሴቲቱ ወረደ፤ ጎበዞችም እንዲህ ያደርጉ ነበርና ሶምሶን በዚያ በአል አደረገ።",
    "11": "ባዩትም ጊዜ ከእርሱ ጋር ይሆኑ ዘንድ ሌሎች ሰላሳ ሰዎች ሰጡት።",
    "12": "ሶምሶንም፦ እንቆቅልሽ ልስጣችሁ በሰባቱም በበአሉ ቀኖች ውስጥ ፈትታችሁ ብትነግሩኝ፥ ሰላሳ የበፍታ ቀሚስና ሰላሳ ልውጥ ልብስ እሰጣችኋለሁ፤",
    "13": "መፍታትም ባትችሉ ሰላሳ የበፍታ ቀሚስና ሰላሳ ልውጥ ልብስ ትሰጡኛላችሁ አላቸው። እርሱም፦ እንድንሰማው እንቆቅልሽህን ንገረን አሉት።",
    "14": "እርሱም፦ ከበላተኛው ውስጥ መብል ወጣ፥ ከብርቱም ውስጥ ጥፍጥ ወጣ አላቸው። ሶስት ቀንም እንቆቅልሹን መተርጎም አልቻሉም።",
    "15": "በአራተኛውም ቀን የሶምሶንን ሚስት፦ እንቆቅልሹን እንዲነግረን ባልሽን ሸንግዪው፥ አለዚያም እንቺንና የአባትሽን ቤት በእሳት እናቃጥላለን ወደዚህ ጠራችሁን ልትገፉን ነውን? አሉአት።",
    "16": "የሶምሶንም ሚስት በፊቱ እያለቀሰች፦ በእውነት ጠልተኸኛል፥ ከቶም አትወድደኝም ለህዝቤ ልጆች እንቆቅልሽ ሰጥተሃቸዋልና ትርጓሜውንም አልነገርኸኝም አለችው። እርሱም፦ እነሆ፥ ለአባቴና ለእናቴ አልነገርኋቸውም፥ ለአንቺ እነግርሻለሁን? አላት።",
    "17": "ሰባቱንም የበአል ቀን በፊቱ አለቀሰች፤ እርስዋም ነዝንዛዋለችና በሰባተኛው ቀን ነገራት። ትርጓሜውንም ለህዝብዋ ልጆች ነገረች።",
    "18": "በሰባተኛውም ቀን ፀሃይ ሳትገባ የከተማይቱ ሰዎች፦ ከማር የሚጣፍጥ ምንድር ነው? ከአንበሳስ የሚበረታ ማን ነው? አሉት። እርሱም፦ በጥጃዬ ባላረሳችሁ የእንቆቅልሼን ትርጓሜ ባላወቃችሁ ነበር አላቸው።",
    "19": "የእግዚአብሔርም መንፈስ በላዩ በሃይል ወረደ፤ ወደ አስቀሎናም ወረደ፥ ከዚያም ሰላሳ ሰዎችን ገደለ፥ ልብሳቸውንም ወስዶ እንቆቅልሹን ለፈቱት ሰዎች ሰጠ። ቁጣውም ነደደ፥ ወደ አባቱም ቤት ወጣ።",
    "20": "የሶምሶን ሚስት ግን ከተባበሩት ከሚዜዎቹ ለአንደኛው ሆነች።"
}