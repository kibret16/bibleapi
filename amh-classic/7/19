{
    "1": "በዚያም ዘመን በእስራኤል ዘንድ ንጉስ በሌለበት ጊዜ በተራራማው በኤፍሬም አገር ማዶ የተቀመጠ ሌዋዊ ነበረ፤ ከቤተ ልሄምም ይሁዳ ቁባት አገባ።",
    "2": "ቁባቱም አመነዘረችበት፥ ትታውም ወደ አባትዋ ቤት ወደ ቤተ ልሄም ይሁዳ ሄደች፤ በዚያም አራት ወር ተቀመጠች።",
    "3": "ባልዋም ተነሳ፥ ከእርስዋም እርቅ ሽቶ ወደ ቤቱ ሊመልሳት ፍለጋዋን ተከትሎ ሄደ፤ ከእርሱም ጋር አንድ አሽከር ሁለትም አህዮች ነበሩ። እርስዋም ወደ አባትዋ ቤት አገባችው፤ አባትዋም ባየው ጊዜ ደስ ብሎት ተገናኘው።",
    "4": "የብላቴናይቱም አባት አማቱ የግድ አለ፥ በቤቱም ሶስት ቀን ተቀመጠ በሉም፥ ጠጡም፥ በዚያም አደሩ።",
    "5": "በአራተኛውም ቀን ማልደው ተነሱ፥ እርሱም ለመሄድ ተነሳ፤ የብላቴናይቱም አባት አማቹን፦ ሰውነትህን በቁራሽ እንጀራ አበርታ፥ ከዚያም በኋላ ትሄዳለህ አለው።",
    "6": "ተቀመጡም በአንድ ላይም በሉ ጠጡም፤ የብላቴናይቱም አባት ሰውየውን፦ ዛሬ ደግሞ ከዚህ ለማደር፥ እባክህ፥ ፍቀድ፥ ልብህንም ደስ ይበለው አለው።",
    "7": "ሰውየውም ሊሄድ ተነሳ፤ አማቱ ግን የግድ አለው፥ ዳግመኛም በዚያ አደረ።",
    "8": "በአምስተኛውም ቀን ለመሄድ ማልዶ ተነሳ የብላቴናይቱም አባት፦ እባክህ፥ ሰውነትህን አበርታ፥ ቀኑም እስኪዋገድ ድረስ ቆይ አለው። ሁለቱም በሉ።",
    "9": "ሰውየውም ከቁባቱና ከአሽከሩ ጋር ለመሄድ በተነሳ ጊዜ የብላቴናይቱ አባት አማቱ፦ እነሆ፥ ቀኑ ተዋግዶአል፤ በዚህ እደሩ፤ እነሆ፥ ቀኑ ለማለፍ ተዋግዶአል ልባችሁ ደስ እንዲለው በዚህ እደሩ፤ ነገም ወደ ቤታችሁ እንድትደርሱ ማልዳችሁ መንገዳችሁን ትሄዳላችሁ አለው።",
    "10": "ሰውየው ግን በዚያ ሌሊት ለማደር አልፈቀደም፥ ተነስቶም ሄደ፥ ኢየሩሳሌምም ወደ ተባለች ወደ ኢያቡስ ፊት ለፊት ደረሰ። ከእርሱም ጋር ሁለት የተጫኑ አህዮች ነበሩ፥ ቁባቱም ከእርሱ ጋር ነበረች።",
    "11": "ወደ ኢያቡስም በደረሱ ጊዜ መሸባቸው፥ አሽከሩም ጌታውን፦ ና፥ ወደዚህ ወደ ኢያቡሳውያን ከተማ፥ እባክህ፥ እናቅና፥ በእርስዋም እንደር አለው።",
    "12": "ጌታውም፦ ከእስራኤል ወገን ወዳልሆነች ወደ እንግዳ ከተማ አንገባም፤ እኛ ወደ ጊብአ እንለፍ አለው።",
    "13": "አሽከሩንም፦ ና፥ ከእነዚህ ስፍራ ወደ አንዱ እንቅረብ፤ በጊብአ ወይም በራማ እንደር አለው።",
    "14": "መንገዳቸውንም ይዘው ሄዱ፤ የብንያምም ነገድ በምትሆነው በጊብአ አጠገብ ሳሉ ፀሃይ ገባችባቸው።",
    "15": "በጊብአም ገብተው ያድሩ ዘንድ ወደዚያ አቀኑ። በገባም ጊዜ ሊያሳድራቸው ማንም በቤቱ አልተቀበላቸውምና በከተማው አደባባይ ተቀመጡ።",
    "16": "እነሆም፥ አንድ ሽማግሌ ከእርሻው ስራ ወደ ማታ መጣ፤ ይህም ሰው ከተራራማው ከኤፍሬም አገር ነበረ በጊብአም በእንግድነት ተቀምጦ ነበር፤ የዚያ አገር ሰዎች ግን ብንያማውያን ነበሩ።",
    "17": "አይኑንም አንስቶ መንገደኛውን በከተማው አደባባይ አየ፤ ሽማግሌውም፦ ወዴት ትሄዳለህ? ከወዴትስ መጣህ? አለው።",
    "18": "እርሱም፦ እኛ ከቤተ ልሄም ይሁዳ ወደ ተራራማው ወደ ኤፍሬም አገር ማዶ እናልፋለን፤ እኔ ከዚያ ነኝ፥ ወደ ቤተ ልሄምም ይሁዳ ሄጄ ነበር፥ አሁንም ወደ እግዚአብሔር ቤት እሄዳለሁ በቤቱም የሚያሳድረኝ አጣሁ፤",
    "19": "ለአህዮቻችን ገለባና ገፈራ አለን፤ ለእኔና ለገረድህ ከባርያዎችህም ጋር ላለው አሽከር እንጀራና የወይን ጠጅ አለን፤ አንዳችም አላጣንም አለው።",
    "20": "ሽማግሌውም፦ ሰላም ከአንተ ጋር ይሁን የምትሻውንም ሁሉ እኔ እሰጥሃለሁ፤ በአደባባይ ግን አትደር አለው።",
    "21": "ወደ ቤቱም አስገባው፥ ለአህዮቹም ገፈራ ጣለላቸው፤ እግራቸውንም ታጠቡ፥ በሉም ጠጡም።",
    "22": "ሰውነታቸውንም ደስ ባሰኙ ጊዜ ወስላቶች የሆኑ የከተማው ሰዎች ቤቱን ከበቡ በሩንም ይደበድቡ ነበር፤ ባለቤቱንም ሽማግሌውን፦ ወደ ቤትህ የገባውን ሰው እንድንደርስበት አውጣልን አሉት።",
    "23": "ባለቤቱም ሽማግሌው ወደ እነርሱ ወጥቶ፦ ወንድሞቼ ሆይ፥ ይህን ክፉ ነገር፥ እባካችሁ፥ አታድርጉ፤ ይህ ሰው ወደ ቤቴ ገብቶአልና እንደዚህ ያለ ሃጢአት አትስሩ።",
    "24": "ድንግል ልጄና የእርሱም ቁባት፥ እነሆ፥ አሉ፥ አሁንም አወጣቸዋለሁ፤ አዋርዱአቸው፤ እንደ ወደዳችሁም አድርጉባቸው፤ ነገር ግን በዚህ ሰው ላይ እንደዚህ ያለ ሃጢአት አታድርጉ አላቸው።",
    "25": "ሰዎቹ ግን ነገሩን አልሰሙም፤ ሰውየውም ቁባቱን ይዞ አወጣላቸው፤ ደረሱባትም፥ ሌሊቱንም ሁሉ እስኪነጋ ድረስ አመነዘሩባት፤ ጎህ በቀደደም ጊዜ ለቀቁአት።",
    "26": "ሴቲቱም ማለዳ መጣች፥ ጌታዋም ባለበት በሰውየው ቤት ደጅ ወድቃ እስኪነጋ ድረስ በዚያ ቀረች።",
    "27": "ጌታዋም ማለዳ ተነሳ የቤቱንም ደጅ ከፈተ፥ መንገዱንም ለመሄድ ወጣ፤ እነሆም ቁባቲቱ ሴት በቤቱ ደጃፍ ወድቃ፥ እጅዋም በመድረክ ላይ ነበረ።",
    "28": "እርሱም፦ ተነሺ፥ እንሂድ አላት፤ እርስዋ ግን ሞታ ነበርና አልመለሰችም፤ በዚያን ጊዜ በአህያው ላይ ጫናት፥ ተነስቶም ወደ ስፍራው ሄደ።",
    "29": "ወደ ቤቱም በመጣ ጊዜ ካራ አነሳ፥ ቁባቱንም ይዞ ከአጥንቶችዋ መለያያ ላይ ለአስራ ሁለት ቆራርጦ ወደ እስራኤል አገር ሁሉ ሰደደ።",
    "30": "ያየም ሁሉ፦ የእስራኤል ልጆች ከግብፅ ምድር ከወጡ ጀምሮ እስከ ዛሬ ድረስ እንዲህ ያለ ነገር ከቶ አልተደረገም፥ አልታየምም፤ አስቡት፥ በዚህም ተመካከሩ፥ ተነጋገሩም ይባባል ነበር።"
}