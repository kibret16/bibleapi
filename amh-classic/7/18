{
    "1": "በዚያም ዘመን በእስራኤል ዘንድ ንጉስ አልነበረም። እስከዚያም ቀን ድረስ ለዳን ነገድ በእስራኤል ነገዶች መካከል ርስት አልደረሳቸውም ነበርና በዚያ ዘመን የሚቀመጡባት ርስት ይሹ ነበር።",
    "2": "የዳንም ልጆች ከወገናቸው አምስት ፅኑአን ሰዎች ምድሪቱን እንዲሰልሉና እንዲመረምሩ፦ ሂዱ ምድሪቱንም ሰልሉ ብለው ከፆርአና ከኤሽታኦል ሰደዱ። እነዚያም ወደ ተራራማው ወደ ኤፍሬም አገር ወደ ሚካ ቤት መጥተው በዚያ አደሩ።",
    "3": "በሚካ ቤት አጠገብም በነበሩ ጊዜ የሌዋዊውን የጉልማሳውን ድምፅ አወቁ፤ ወደ እርሱም ቀርበው፦ ወደዚህ ማን አመጣህ? በዚህስ የምታደርገው ምንድር ነው? በዚህስ ምን አለህ? አሉት።",
    "4": "እርሱም፦ ሚካ እንዲህ እንዲህ አደረገልኝ፥ ቀጠረኝም፥ እኔም ካህን ሆንሁለት አላቸው።",
    "5": "እነርሱም፦ የምንሄድበት መንገድ የቀና መሆኑን እናውቅ ዘንድ፥ እባክህ፥ እግዚአብሔርን ጠይቅልን አሉት።",
    "6": "እርሱም፦ የምትሄዱበት መንገድ በእግዚአብሔር ፊት ነውና በደህና ሂዱ አላቸው።",
    "7": "አምስቱም ሰዎች ሄዱ ወደ ሌሳም መጡ፥ በውስጡም የነበሩትን ህዝብ ተዘልለው አዩአቸው፥ አንደ ሲዶናውያንም ልማድ ፀጥ ብለው ተዘልለው ተቀምጠው ነበር፤ የሚያስቸግራቸውም የሚገዛቸውም አልነበረም፥ ከሲዶናውያንም ርቀው ከሰውም ሁሉ ተለይተው ለብቻቸው ይኖሩ ነበር።",
    "8": "ወደ ወንድሞቻቸውም ወደ ፆርአና ወደ ኤሽታኦል ተመለሱ፤ ወንድሞቻቸውም፦ ምን ወሬ ይዛችኋል? አሉአቸው።",
    "9": "እነርሱም ምድሪቱን እጅግ መልካም እንደ ሆነች አይተናልና ተነሱ፥ በእነርሱ ላይ እንውጣ፤ እናንተ ዝም ትላላችሁን? ትሄዱ ዘንድ ምድሪቱንም ለመውረስ ትገቡ ዘንድ ቸል አትበሉ።",
    "10": "በሄዳችሁ ጊዜ ተዘልለው ወደ ተቀመጡ ህዝብ ትደርሳላችሁ፥ ምድሪቱም ሰፊ ናት እግዚአብሔርም በምድር ካለው ነገር ሁሉ አንዳች የማይጎድልበትን ስፍራ በእጃችሁ ሰጥቶአል አሉ።",
    "11": "ከዳን ወገንም የጦር እቃ የታጠቁ ስድስት መቶ ሰዎች ከዚያ ከፆርአና ከኤሽታኦል ተነስተው ሄዱ።",
    "12": "ወጥተውም በይሁዳ ባለችው በቂርያትይአሪም ሰፈሩ፤ ስለዚህም የዚያ ስፍራ ስም እስከ ዛሬ ድረስ የዳን ሰፈር ተብሎ ተጠራ፤ እነሆም፥ ከቂርያትይአሪም በስተ ኋላ ነው።",
    "13": "ከዚያም ወደ ተራራማው ወደ ኤፍሬም አገር አለፉ፤ ወደ ሚካም ቤት መጡ።",
    "14": "የሌሳን ምድር ሊሰልሉ ሄደው የነበሩት አምስቱ ሰዎችም ወንድሞቻቸውን፦ በእነዚህ ቤቶች ውስጥ ኤፉድና ተራፊም፥ የተቀረፀ ምስልና ቀልጦ የተሰራ ምስልም እንዳሉ ታውቃላችሁን? አሁንም የምታደርጉትን ምከሩ ብለው ተናገሩአቸው።",
    "15": "ከመንገዱም ፈቀቅ ብለው ጉልማሳው ሌዋዊ ወደ ነበረበት ወደ ሚካ ቤት መጡ፥ ደህንነቱንም ጠየቁት።",
    "16": "የጦር እቃ የታጠቁት፥ ከዳን ልጆችም የሆኑት ስድስቱ መቶ ሰዎች በደጃፉ አጠገብ ቆመው ነበር።",
    "17": "ምድሪቱንም ሊሰልሉ ሄደው የነበሩት አምስቱ ሰዎች ወጥተው ወደዚያ ገቡ፤ የተቀረፀውን ምስል ኤፉዱንም ተራፊሙንም ቀልጦ የተሰራውን ምስልም ወሰዱ፤ ካህኑም የጦር እቃ ከታጠቁት ከስድስት መቶ ሰዎች ጋር በደጃፉ አጠገብ ቆሞ ነበር።",
    "18": "እነዚህም ወደ ሚካ ቤት ገብተው የተቀረፀውን ምስል ኤፉዱንም ተራፊሙንም ቀልጦ የተሰራውን ምስልም በወሰዱ ጊዜ፥ ካህኑ፦ ምን ታደርጋላችሁ? አላቸው።",
    "19": "እነርሱም፦ ዝም በል፥ እጅህንም በአፍህ ላይ ጫን፥ ከእኛም ጋር መጥተህ አባትና ካህን ሁንልን፤ ለአንድ ሰው ቤት ካህን መሆን ወይስ በእስራኤል ዘንድ ለነገድና ለወገን ካህን መሆን ማናቸው ይሻልሃል? አሉት።",
    "20": "ካህኑም በልቡ ደስ አለው፥ ኤፉዱንም ተራፊሙንም የተቀረፀውንም ምስል ወሰደ፥ በህዝቡም መካከል ሄደ።",
    "21": "እነርሱም ዞረው ሄዱ፥ ህፃናቶችንና ከብቶችን እቃዎችንም በፊታቸው አደረጉ።",
    "22": "ከሚካም ቤት በራቁ ጊዜ የሚካ ጎረቤቶች ተሰበሰቡ፥ የዳንም ልጆች ተከትለው ደረሱባቸው።",
    "23": "ወደ ዳንም ልጆች ጮሁ፥ የዳንም ልጆች ፊታቸውን መልሰው ሚካን፦ የምትጮኸው ምን ሆነህ ነው? አሉት።",
    "24": "እርሱም፦ የሰራኋቸውን አማልክቴን ካህኑንም ይዛችሁ ሄዳችኋል፤ ሌላ ምን አለኝ? እናንተስ፦ ምን ሆነሃል እንዴት ትሉኛላችሁ? አለ።",
    "25": "የዳንም ልጆች፦ የተቆጡ ሰዎች እንዳይወድቁብህ ነፍስህም የቤተ ሰቦችህም ነፍስ እንዳይጠፋብህ፥ ድምፅህን በእኛ መካከል አታሰማ አሉት።",
    "26": "የዳንም ልጆች መንገዳቸውን ሄዱ፤ ሚካም ከእርሱ እንደ በረቱ ባየ ጊዜ ተመልሶ ወደ ቤቱ ሄደ።",
    "27": "እነርሱም ሚካ የሰራውን ጣኦትና ለእርሱ የነበረውን ካህን ይዘው ወደ ሌሳ፥ ፀጥ ብሎ ተዘልሎም ወደ ተቀመጠው ህዝብ፥ መጡ፤ በሰይፍም ስለት መቱአቸው፥ ከተማይቱንም በእሳት አቃጠሉአት።",
    "28": "ከተማይቱ ከሲዶና ራቅ ያለች ነበረችና፥ እነርሱም ከሌሎች ሰዎች ተለይተው ብቻቸውን ይኖሩ ነበርና የሚታደግ አልነበራቸውም። ሌሳም በቤትሮኦብ አጠገብ ባለች ሸለቆ ውስጥ ነበረች። ከተማይቱንም ሰርተው ተቀመጡባት።",
    "29": "ከተማይቱንም ከእስራኤል በተወለደው በአባታቸው በዳን ስም ዳን ብለው ጠሩአት፤ የከተማይቱም ስም አስቀድሞ ሌሳ ነበረ።",
    "30": "የዳንም ልጆች የተቀረፀውን ምስል ለራሳቸው አቆሙ፤ የሙሴም ልጅ የጌርሳም ልጅ ዮናታን፥ እርሱና ልጆቹ የአገሩ ሰዎች እስከሚማረኩበት ቀን ድረስ የዳን ነገድ ካህናት ነበሩ።",
    "31": "ሚካም ያደረገውን የተቀረፀ ምስል የእግዚአብሔር ቤት በሴሎ ባለበት ዘመን ሁሉ አቆሙ።"
}