{
    "1": "በመጠበቂያዬ ላይ እቆማለሁ፥ በአምባ ላይም እወጣለሁ፤ የሚናገረኝንም፥ ስለ ክርክሬም የምመልሰውን አውቅ ዘንድ እመለከታለሁ።",
    "2": "እግዚአብሔርም መለሰልኝ እንዲህም አለ፦ አንባቢው ይፈጥን ዘንድ ራእዩን ፃፍ፥ በፅላትም ላይ ግለጠው።",
    "3": "ራእዩ ገና እስከ ተወሰነው ጊዜ ነው፥ ወደ ፍፃሜውም ይቸኩላል፥ እርሱም አይዋሽም፤ ቢዘገይም በእርግጥ ይመጣልና ታገሰው፤ እርሱ አይዘገይም።",
    "4": "እነሆ፥ ነፍሱ ኮርታለች፥ በውስጡም ቅን አይደለችም፤ ፃድቅ ግን በእምነቱ በህይወት ይኖራል።",
    "5": "እርሱ አታላይና ኩሩ ሰው ነው፤ በስፍራው አርፎ አይቀመጥም፤ ስስቱን እንደ ሲኦል ያሰፋል፥ እርሱም እንደ ሞት አይጠግብም፤ አህዛብንም ሁሉ ወደ እርሱ ይሰበስባል፥ ወገኖቹንም ሁሉ ወደ እርሱ ያከማቻል።",
    "6": "እነዚህ ሁሉ፦ ለእርሱ ያልሆነውን ወደ እርሱ ለሚሰበስብ መያዣውንም ለራሱ የሚያበዛ ወዮለት! እስከ መቼ ነው? እያሉ ምሳሌ አይመስሉበትምን?",
    "7": "ተረትም አይተርቱበትምን? የሚነክሱህ ድንገት አይነሱብህምን? የሚያስጨንቁህም ይነቃሉ፤ ለእነርሱም ብዝበዛ ትሆናለህ።",
    "8": "የሰውን ደም ስላፈሰስህ፥ በምድሪቱና በከተማይቱም በእርስዋም በሚኖሩ ሁሉ ላይ ስላደረግኸው ግፍ፥ አንተ ብዙዎችን አህዛብን በዝብዘሃልና ከአህዛብ የቀሩት ሁሉ ይበዘብዙሃል።",
    "9": "ከክፉ እንዲድን ጎጆውን በከፍታ ላይ ያደርግ ዘንድ ለቤቱ ክፉ ትርፍን ለሚሰበስብ ወዮለት!",
    "10": "ብዙ አህዛብን አጥፍተሃልና ለቤትህ እፍረትን መክረሃል፥ በነፍስህም ላይ ሃጢአትን አድርገሃል።",
    "11": "ድንጋይም ከግንብ ውስጥ ይጮሃል፥ እንጨትም ከውቅር ውስጥ ይመልስለታል።",
    "12": "ከተማን በደም ለሚሰራ፥ ከተማንም በሃጢአት ለሚመሰርት ወዮለት!",
    "13": "እነሆ፥ አህዛብ ስለ እሳት እንዲሰሩ፥ ወገኖችም ስለ ከንቱነት እንዲደክሙ ከሰራዊት ጌታ ከእግዚአብሔር ዘንድ የሆነ አይደለምን?",
    "14": "ውሃ ባህርን እንደሚከድን ምድር የእግዚአብሔርን ክብር በማወቅ ትሞላለችና።",
    "15": "ህፍረተ ስጋውን ለማየት ባልንጀራውን ለሚያጠጣ፥ ክፉንም ለሚጨምርበት፥ ለሚያሰክረውም ወዮለት!",
    "16": "በክብር ፋንታ እፍረት ሞልቶብሃል፤ አንተ ደግሞ ጠጥተህ ተንገድገድ፤ የእግዚአብሔር የቀኙ ፅዋ ይመለስብሃል፥ እፍረትም በክብርህ ላይ ይሆናል።",
    "17": "የሰውንም ደም ስላፈሰስህ፥ በምድሪቱና በከተማይቱም በእርስዋም በሚኖሩ ሁሉ ላይ ስላደረግኸው ግፍ፥ በሊባኖስ ላይ የሰራኸው ግፍ ይከድንሃል፤ የአራዊትም አደጋ ያስፈራራሃል።",
    "18": "የተቀረፀውን ምስል ሰሪው የቀረፀው ለምን ጥቅም ነው? ዲዳንም ጣኦት ይሰራ ዘንድ ሰሪው የታመነበቱ፥ ሃሰትን የሚያስተምር ቀልጦ የተሰራ ምን ይጠቅማል?",
    "19": "እንጨቱን፦ ንቃ፥ ዲዳውንም ድንጋይ፦ ተነሳ ለሚለው ወዮለት! በውኑ ይህ ያስተምራልን? እነሆ፥ በወርቅና በብር ተለብጦአል፥ ምንም እስትንፋስ የለበትም።",
    "20": "እግዚአብሔር ግን በተቀደሰ መቅደሱ አለ፤ ምድርም ሁሉ በፊቱ ዝም ትበል።"
}