{
    "1": "የነቢዩ የእንባቆም ፀሎት በመዝሙር።",
    "2": "አቤቱ፥ ዝናህን ሰምቼ ፈራሁ፤ አቤቱ፥ በአመታት መካከል ስራህን ፈፅም፤ በአመታት መካከል ትታወቅ፤ በመአት ጊዜ ምህረትን አስብ።",
    "3": "እግዚአብሔር ከቴማን፥ ቅዱሱም ከፋራን ተራራ ይመጣል። ክብሩ ሰማያትን ከድኖአል፥ ምስጋናውም ምድርን ሞልቶአል።",
    "4": "ፀዳሉም እንደ ብርሃን ነው፤ ጨረር ከእጁ ወጥቶአል፤ ሃይሉም በዚያ ተሰውሮአል።",
    "5": "ቸነፈር በፊቱ ይሄዳል፥ የእሳትም ነበልባል ከእግሩ ይወጣል።",
    "6": "ቆመ፥ ምድርንም አወካት ተመለከተ፥ አህዛብንም አናወጠ፤ የዘላለምም ተራሮች ተቀጠቀጡ፥ የዘላለምም ኮረብቶች ቀለጡ፤ መንገዱ ከዘላለም ነው።",
    "7": "የኢትዮጵያ ድንኳኖች ሲጨነቁ አየሁ፤ የምድያም አገር መጋረጃዎች ተንቀጠቀጡ።",
    "8": "በውኑ እግዚአብሔር በወንዞች ላይ ተቆጥቶአልን? ቁጣህ በወንዞች ላይ፥ መአትህም በባህር ላይ ነውን? በፈረሶችህና በማዳንህ ሰረገሎች ላይ ተቀምጠሃልና።",
    "9": "በቃልህ እንደ ማልህ መቅሰፍትህን አወጣህ፤ ቀስትህንም ገተርህ ምድርን ሰንጥቀህ ፈሳሾችን አወጣህ።",
    "10": "ተራሮች አንተን አይተው ተጨነቁ፤ የውሃ ሞገድ አልፎአል፤ ቀላዩም ድምፁን ሰጥቶአል፥ እጁንም ወደ ላይ አንስቶአል።",
    "11": "ፍላፆችህ ከወጡበት ብርሃን የተነሳ፥ ከሚንቦገቦገውም ከጦርህ ፀዳል የተነሳ፥ ፀሃይና ጨረቃ በመኖሪያቸው ቆሙ።",
    "12": "በምድር ላይ በመአት ተራመድህ፤ አህዛብን በቁጣ አሄድሃቸው።",
    "13": "ህዝብህን ለመታደግ፥ የቀባኸውንም ለማዳን ወጣህ፤ የሃጢአተኛውን ቤት ራስ ቀጠቀጥህ፤ መሰረቱን እስከ አንገቱ ድረስ ገለጥህ።",
    "14": "የአለቆችን ራስ በገዛ በትራቸው ወጋህ፤ እኔን ይበትኑ ዘንድ እንደ አውሎ ነፋስ መጡ፤ ችግረኛውን በስውር ለመዋጥ ደስታቸው ነው።",
    "15": "ፈረሶችህን በባህር፥ በብዙ ውሆችም ላይ አስረገጥህ።",
    "16": "እኔ ሰምቻለሁ፥ ልቤም ደነገጠብኝ፤ ከድምፁ የተነሳ ከንፈሮቼ ተንቀጠቀጡ፤ መንቀጥቀጥ ወደ አጥንቶቼ ውስጥ ገባ፤ በስፍራዬ ሆኜ ተናወጥሁ፤ በሚያስጨንቁን ህዝብ ላይ እስኪመጣ ድረስ የመከራን ቀን ዝም ብዬ እጠብቃለሁ።",
    "17": "ምንም እንኳ በለስም ባታፈራ፥ በወይንም ሃረግ ፍሬ ባይገኝ፥ የወይራ ስራ ቢጎድል፥ እርሾችም መብልን ባይሰጡ፥ በጎች ከበረቱ ቢጠፉ፥ ላሞችም በጋጡ ውስጥ ባይገኙ፥",
    "18": "እኔ ግን በእግዚአብሔር ደስ ይለኛል፤ በመድሃኒቴ አምላክ ሃሴት አደርጋለሁ።",
    "19": "ጌታ እግዚአብሔር ሃይሌ ነው፤ እግሮቼን እንደ ዋላ እግሮች ያደርጋል፤ በከፍታዎችም ላይ ያስሄደኛል።"
}