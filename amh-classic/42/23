{
    "1": "ሁሉም በሞላው ተነስተው ወደ ጲላጦስ ወሰዱትና።",
    "2": "ይህ ህዝባችንን ሲያጣምም ለቄሳርም ግብር እንዳይሰጥ ሲከለክል ደግሞም፦ እኔ ክርስቶስ ንጉስ ነኝ ሲል አገኘነው ብለው ይከሱት ጀመር።",
    "3": "ጲላጦስም፦ አንተ የአይሁድ ንጉስ ነህን? ብሎ ጠየቀው። እርሱም መልሶ፦ አንተ አልህ አለው።",
    "4": "ጲላጦስም ለካህናት አለቆችና ለህዝቡ፦ በዚህ ሰው አንድ በደል ስንኳ አላገኘሁበትም አለ።",
    "5": "እነርሱ ግን አፅንተው፦ ከገሊላ ጀምሮ እስከዚህ ድረስ በይሁዳ ሁሉ እያስተማረ ህዝቡን ያውካል አሉ።",
    "6": "ጲላጦስ ግን፦ ገሊላ ሲሉ በሰማ ጊዜ፦ የገሊላ ሰው ነውን? ብሎ ጠየቀ፤",
    "7": "ከሄሮድስም ግዛት እንደ ሆነ ባወቀ ጊዜ ወደ ሄሮድስ ሰደደው፤ እርሱ ደግሞ በዚያ ጊዜ በኢየሩሳሌም ነበረና።",
    "8": "ሄሮድስም ኢየሱስን ባየው ጊዜ እጅግ ደስ አለው፤ ስለ እርሱ ስለ ሰማ ከብዙ ጊዜ ጀምሮ ሊያየው ይመኝ ነበርና፥ ምልክትም ሲያደርግ ሊያይ ተስፋ ያደርግ ነበር።",
    "9": "በብዙ ቃልም ጠየቀው፤ እርሱ ግን አንድ ስንኳ አልመለሰለትም።",
    "10": "የካህናት አለቆችና ፃፎችም አፅንተው ሲከሱት ቆመው ነበር።",
    "11": "ሄሮድስም ከሰራዊቱ ጋር ናቀው ዘበተበትም፥ የጌጥ ልብስም አልብሶ ወደ ጲላጦስ መልሶ ሰደደው።",
    "12": "ሄሮድስና ጲላጦስም በዚያን ቀን እርስ በርሳቸው ወዳጆች ሆኑ፥ ቀድሞ በመካከላቸው ጥል ነበረና።",
    "13": "ጲላጦስም፥ የካህናትን አለቆችና መኳንንትን ህዝቡንም በአንድነት ጠርቶ እንዲህ አላቸው፦",
    "14": "ህዝቡን ያጣምማል ብላችሁ ይህን ሰው ወደ እኔ አመጣችሁት፤ እነሆም፥ በፊታችሁ መርምሬ ከምትከሱበት ነገር አንድ በደል ስንኳ በዚህ ሰው አላገኘሁበትም።",
    "15": "ሄሮድስም ደግሞ ምንም አላገኘም፤ ወደ እኛ መልሶታልና፤ እነሆም፥ ለሞት የሚያደርሰው ምንም አላደረገም፤",
    "16-17": "እንግዲያስ ቀጥቼ እፈታዋለሁ። በበአሉ አንድ ይፈታላቸው ዘንድ ግድ ነበረና።",
    "18": "ሁላቸውም በአንድነት፦ ይህን አስወግድ፥ በርባንንም ፍታልን እያሉ ጮሁ፤",
    "19": "እርሱም ሁከትን በከተማ አንስቶ ሰውን ስለ ገደለ በወህኒ ታስሮ ነበር።",
    "20": "ጲላጦስም ኢየሱስን ሊፈታ ወድዶ ዳግመኛ ተናገራቸው፤",
    "21": "ነገር ግን እነርሱ፦ ስቀለው ስቀለው እያሉ ይጮሁ ነበር።",
    "22": "ሶስተኛም፦ ምን ነው? ያደረገውስ ክፋት ምንድር ነው? ለሞት የሚያደርሰው በደል አላገኘሁበትም፤ ስለዚህ ቀጥቼ እፈታዋለሁ አላቸው።",
    "23": "እነርሱ ግን እንዲሰቀል በታላቅ ድምፅ አፅንተው ለመኑት። የእነርሱ ጩኸትና የካህናት አለቆችም ቃል በረታ።",
    "24": "ጲላጦስም ልመናቸው እንዲሆንላቸው ፈረደበት።",
    "25": "ያንን የለመኑትንም፥ ስለ ሁከት ሰውንም ስለ መግደል በወህኒ ታስሮ የነበረውን አስፈታላቸው፥ ኢየሱስን ግን ለፈቃዳቸው አሳልፎ ሰጠው።",
    "26": "በወሰዱትም ጊዜ ስምኦን የተባለ የቀሬናን ሰው ከገጠር ሲመጣ ይዘው ከኢየሱስ በኋላ መስቀሉን እንዲሸከም ጫኑበት።",
    "27": "ዋይ ዋይ ከሚሉና ሙሾ ከሚያወጡ ሴቶችና ከህዝቡ እጅግ ብዙዎች ተከተሉት።",
    "28-29": "ኢየሱስ ግን ወደ እነርሱ ዘወር ብሎ እንዲህ አለ፦ እናንተ የኢየሩሳሌም ልጆች፥ ለእኔስ አታልቅሱልኝ፤ ዳሩ ግን፦ መካኖችና ያልወለዱ ማህፀኖች ያላጠቡ ጡቶችም ብፁአን ናቸው የሚሉበት ጊዜ እነሆ ይመጣልና ለራሳችሁና ለልጆቻችሁ አልቅሱ።",
    "30": "በዚያን ጊዜ ተራራዎችን፦ በላያችን ውደቁ፥ ኮረብቶችንም፦ ሰውሩን ይሉ ዘንድ ይጀምራሉ፤",
    "31": "በእርጥብ እንጨት እንዲህ የሚያደርጉ ከሆኑ፥ በደረቀውስ እንዴት ይሆን?",
    "32": "ሌሎችንም ሁለት ክፉ አድራጊዎች ደግሞ ከእርሱ ጋር ይገድሉ ዘንድ ወሰዱ።",
    "33": "ቀራንዮም ወደሚባል ስፍራ በደረሱ ጊዜ፥ በዚያ እርሱን ክፉ አድራጊዎቹንም አንዱን በቀኝ ሁለተኛውንም በግራ ሰቀሉ።",
    "34": "ኢየሱስም፦ አባት ሆይ፥ የሚያደርጉትን አያውቁምና ይቅር በላቸው አለ። ልብሱንም ተካፍለው እጣ ተጣጣሉበት።",
    "35": "ህዝቡም ቆመው ይመለከቱ ነበር። መኳንንቱም ደግሞ፦ ሌሎችን አዳነ፤ እርሱ በእግዚአብሔር የተመረጠው ክርስቶስ ከሆነ፥ ራሱን ያድን እያሉ ያፌዙበት ነበር።",
    "36": "ጭፍሮችም ደግሞ ወደ እርሱ ቀርበው ሆምጣጤም አምጥተው፦",
    "37": "አንተስ የአሁድ ንጉስ ከሆንህ፥ ራስህን አድን እያሉ ይዘብቱበት ነበር።",
    "38": "ይህ የአይሁድ ንጉስ ነው ተብሎ በግሪክና በሮማይስጥ በእብራይስጥም ፊደል የተፃፈ ፅህፈት ደግሞ በእርሱ ላይ ነበረ።",
    "39": "ከተሰቀሉት ከክፉ አድራጊዎቹም አንዱ፦ አንተስ ክርስቶስ አይደለህምን? ራስህንም እኛንም አድን ብሎ ሰደበው።",
    "40": "ሁለተኛው ግን መልሶ፦ አንተ እንደዚህ ባለ ፍርድ ሳለህ እግዚአብሔርን ከቶ አትፈራውምን?",
    "41": "ስለ አደረግነውም የሚገባንን እንቀበላለንና በእኛስ እውነተኛ ፍርድ ነው፤ ይህ ግን ምንም ክፋት አላደረገም ብሎ ገሰፀው።",
    "42": "ኢየሱስንም፦ ጌታ ሆይ፥ በመንግስትህ በመጣህ ጊዜ አስበኝ አለው።",
    "43": "ኢየሱስም፦ እውነት እልሃለሁ፥ ዛሬ ከእኔ ጋር በገነት ትሆናለህ አለው።",
    "44": "ስድስት ሰአትም ያህል ነበረ፥ ጨለማም እስከ ዘጠኝ ሰአት በምድር ሁሉ ላይ ሆነ፥ ፀሃይም ጨለመ፥",
    "45": "የቤተ መቅደስም መጋረጃ ከመካከሉ ተቀደደ።",
    "46": "ኢየሱስም በታላቅ ድምፅ ጮሆ፦ አባት ሆይ፥ ነፍሴን በእጅህ አደራ እሰጣለሁ አለ። ይህንም ብሎ ነፍሱን ሰጠ።",
    "47": "የመቶ አለቃውም የሆነውን ነገር ባየ ጊዜ፦ ይህ ሰው በእውነት ፃድቅ ነበረ ብሎ እግዚአብሔርን አከበረ።",
    "48": "ይህንም ለማየት ተከማችተው የነበሩ ህዝብ ሁሉ፥ የሆነውን ባዩ ጊዜ፥ ደረታቸውን እየደቁ ተመለሱ።",
    "49": "የሚያውቁቱ ግን ሁሉ ከገሊላ የተከተሉት ሴቶችም ይህን እያዩ በሩቅ ቆመው ነበር።",
    "50": "እነሆም፥ በጎና ፃድቅ ሰው የሸንጎ አማካሪም የሆነ ዮሴፍ የሚባል ሰው ነበረ፤",
    "51": "ይህም በምክራቸውና በስራቸው አልተባበረም ነበር፤ አርማትያስም ከምትባል ከአይሁድ ከተማ ሆኖ እርሱ ደግሞ የእግዚአብሔርን መንግስት ይጠባበቅ ነበር።",
    "52": "ይኸውም ወደ ጲላጦስ ቀርቦ የኢየሱስን ስጋ ለመነው፤",
    "53": "አውርዶም በተልባ እግር ልብስ ከፈነው፥ ማንም ገና ባልተቀበረበት ከአለትም በተወቀረ መቃብር አኖረው።",
    "54": "የመዘጋጀት ቀንም ነበረ፤ ሰንበትም ሊጀምር ነበረ።",
    "55": "ከገሊላም ከእርሱ ጋር የመጡት ሴቶች ተከትለው መቃብሩን ስጋውንም እንዴት እንዳኖሩት አዩ።",
    "56": "ተመልሰውም ሽቱና ቅባት አዘጋጁ። በሰንበትም እንደ ትእዛዙ አረፉ።"
}