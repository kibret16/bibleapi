{
    "1": "ነገር ግን ከሳምንቱ በመጀመሪያው ቀን ያዘጋጁትን ሽቱ ይዘው ከእነርሱም ጋር አንዳንዶቹ ወደ መቃብሩ እጅግ ማልደው መጡ።",
    "2": "ድንጋዩንም ከመቃብሩ ተንከባሎ አገኙት፥",
    "3": "ገብተውም የጌታን የኢየሱስን ስጋ አላገኙም።",
    "4": "እነርሱም በዚህ ሲያመነቱ፥ እነሆ፥ ሁለት ሰዎች የሚያንፀባርቅ ልብስ ለብሰው ወደ እነርሱ ቀረቡ፤",
    "5": "ፈርተውም ፊታቸውን ወደ ምድር አቀርቅረው ሳሉ፥ እንዲህ አሉአቸው፦ ህያውን ከሙታን መካከል ስለ ምን ትፈልጋላችሁ? ተነስቶአል እንጂ በዚህ የለም።",
    "6-7": "የሰው ልጅ በሃጢአተኞች እጅ አልፎ ሊሰጥና ሊሰቀል በሶስተኛውም ቀን ሊነሳ ግድ ነው እያለ ገና በገሊላ ሳለ ለእናንተ እንደ ተናገረ አስቡ።",
    "8-9": "ቃሎቹንም አሰቡ፥ ከመቃብሩም ተመልሰው ይህን ሁሉ ለአስራ አንዱና ለሌሎች ሁሉ ነገሩአቸው።",
    "10": "ይህንም ለሃዋርያት የነገሩአቸው መግደላዊት ማርያምና ዮሃና የያእቆብም እናት ማርያም ከእነርሱም ጋር የነበሩት ሌሎች ሴቶች ነበሩ።",
    "11": "ይህም ቃል ቅዠት መስሎ ታያቸውና አላመኑአቸውም።",
    "12": "ጴጥሮስ ግን ተነስቶ ወደ መቃብር ሮጠ፤ በዚያም ዝቅ ብሎ ሲመለከት የተልባ እግር ልብስን ብቻ አየ፤ በሆነውም ነገር እየተደነቀ ወደ ቤቱ ሄደ።",
    "13": "እነሆም፥ ከእነርሱ ሁለቱ በዚያ ቀን ከኢየሩሳሌም ስድሳ ምእራፍ ያህል ወደሚርቅ ኤማሁስ ወደሚባል መንደር ይሄዱ ነበር፤",
    "14": "ስለዚህም ስለ ሆነው ነገር ሁሉ እርስ በርሳቸው ይነጋገሩ ነበር።",
    "15": "ሲነጋገሩና ሲመራመሩም፥ ኢየሱስ ራሱ ቀርቦ ከእነርሱ ጋር ይሄድ ነበር፤",
    "16": "ነገር ግን እንዳያውቁት አይናቸው ተይዞ ነበር።",
    "17": "እርሱም፦ እየጠወለጋችሁ ስትሄዱ፥ እርስ በርሳችሁ የምትነጋገሩአቸው እነዚህ ነገሮች ምንድር ናቸው? አላቸው።",
    "18": "ቀለዮጳ የሚባልም አንዱ መልሶ፦ አንተ በኢየሩሳሌም እንግዳ ሆነህ ለብቻህ ትኖራለህን? በእነዚህ ቀኖች በዚያ የሆነውን ነገር አታውቅምን? አለው።",
    "19": "እርሱም፦ ይህ ምንድር ነው? አላቸው። እነርሱም እንዲህ አሉት፦ በእግዚአብሔርና በህዝቡ ሁሉ ፊት በስራና በቃል ብርቱ ነቢይ ስለ ነበረው ስለ ናዝሬቱ ስለ ኢየሱስ፤",
    "20": "እርሱንም የካህናት አለቆችና መኳንንቶቻችን ለሞት ፍርድ እንዴት አሳልፈው እንደ ሰጡትና እንደ ሰቀሉት ነው።",
    "21": "እኛ ግን እስራኤልን እንዲቤዥ ያለው እርሱ እንደ ሆነ ተስፋ አድርገን ነበር፤ ደግሞም ከዚህ ሁሉ ጋር ይህ ከሆነ ዛሬ ሶስተኛው ቀን ነው።",
    "22": "ደግሞም ከእኛ ውስጥ ማልደው ከመቃብሩ ዘንድ የነበሩት አንዳንድ ሴቶች አስገረሙን፤",
    "23": "ስጋውንም ባጡ ጊዜ፦ ህያው ነው የሚሉ የመላእክትን ራእይ ደግሞ አየን ሲሉ መጥተው ነበር።",
    "24": "ከእኛም ጋር ከነበሩት ወደ መቃብር ሄደው ሴቶች እንደ ተናገሩት ሆኖ አገኙት፥ እርሱን ግን አላዩትም።",
    "25": "እርሱም፦ እናንተ የማታስተውሉ፥ ነቢያትም የተናገሩትን ሁሉ ልባችሁ ከማመን የዘገየ፤",
    "26": "ክርስቶስ ይህን መከራ ይቀበል ዘንድና ወደ ክብሩ ይገባ ዘንድ ይገባው የለምን? አላቸው።",
    "27": "ከሙሴና ከነቢያት ሁሉ ጀምሮ ስለ እርሱ በመፃህፍት ሁሉ የተፃፈውን ተረጎመላቸው።",
    "28": "ወደሚሄዱበትም መንደር ቀረቡ፥ እርሱም ሩቅ የሚሄድ መሰላቸው።",
    "29": "እነርሱ፦ ከእኛ ጋር እደር፥ ማታ ቀርቦአልና ቀኑም ሊመሽ ጀምሮአል ብለው ግድ አሉት፤ ከእነርሱም ጋር ሊያድር ገባ።",
    "30": "ከእነርሱም ጋር በማእድ ተቀምጦ ሳለ እንጀራውን አንስቶ ባረከው፥ ቆርሶም ሰጣቸው፤",
    "31": "አይናቸውም ተከፈተ፥ አወቁትም፤ እርሱም ከእነርሱ ተሰወረ።",
    "32": "እርስ በርሳቸውም፦ በመንገድ ሲናገረን መፃህፍትንም ሲከፍትልን ልባችን ይቃጠልብን አልነበረምን? ተባባሉ።",
    "33-34": "በዚያችም ሰአት ተነስተው ወደ ኢየሩሳሌም ተመለሱ፥ አስራ አንዱና ከእነርሱ ጋር የነበሩትም፦ ጌታ በእውነት ተነስቶአል ለስምኦንም ታይቶአል እያሉ በአንድነት ተሰብስበው አገኙአቸው።",
    "35": "እነርሱም በመንገድ የሆነውን እንጀራውንም በቆረሰ ጊዜ እንዴት እንደ ታወቀላቸው ተረኩላቸው።",
    "36": "ይህንም ሲነጋገሩ ኢየሱስ ራሱ በመካከላቸው ቆሞ፦ ሰላም ለእናንተ ይሁን አላቸው።",
    "37": "ነገር ግን ደነገጡና ፈሩ መንፈስም ያዩ መሰላቸው።",
    "38": "እርሱም፦ ስለ ምን ትደነግጣላችሁ? ስለ ምንስ አሳብ በልባችሁ ይነሳል?",
    "39": "እኔ ራሴ እንደ ሆንሁ እጆቼንና እግሮቼን እዩ፤ በእኔ እንደምታዩት፥ መንፈስ ስጋና አጥንት የለውምና እኔን ዳስሳችሁ እዩ አላቸው።",
    "40": "ይህንም ብሎ እጆቹንና እግሮቹን አሳያቸው።",
    "41": "እነርሱም ከደስታ የተነሳ ገና ስላላመኑ ሲደነቁ ሳሉ፦ በዚህ አንዳች የሚበላ አላችሁን? አላቸው።",
    "42": "እነርሱም ከተጠበሰ አሳ አንድ ቁራጭ፥ ከማር ወለላም ሰጡት፤",
    "43": "ተቀብሎም በፊታቸው በላ።",
    "44": "እርሱም፦ ከእናንተ ጋር ሳለሁ በሙሴ ህግና በነቢያት በመዝሙራትም ስለ እኔ የተፃፈው ሁሉ ይፈፀም ዘንድ ይገባል ብዬ የነገርኋችሁ ቃሌ ይህ ነው አላቸው።",
    "45": "በዚያን ጊዜም መፃህፍትን ያስተውሉ ዘንድ አእምሮአቸውን ከፈተላቸው፤",
    "46": "እንዲህም አላቸው፦ ክርስቶስ መከራ ይቀበላል በሶስተኛውም ቀን ከሙታን ይነሳል፥",
    "47": "በስሙም ንስሃና የሃጢአት ስርየት ከኢየሩሳሌም ጀምሮ በአህዛብ ሁሉ ይሰበካል ተብሎ እንዲሁ ተፅፎአል።",
    "48": "እናንተም ለዚህ ምስክሮች ናችሁ።",
    "49": "እነሆም፥ አባቴ የሰጠውን ተስፋ እኔ እልክላችኋለሁ፤ እናንተ ግን ከላይ ሃይል እስክትለብሱ ድረስ በኢየሩሳሌም ከተማ ቆዩ።",
    "50": "እስከ ቢታንያም አወጣቸው እጆቹንም አንስቶ ባረካቸው።",
    "51": "ሲባርካቸውም ከእነርሱ ተለየ ወደ ሰማይም አረገ።",
    "52": "እነርሱም፤ ሰገዱለትና በብዙ ደስታ ወደ ኢየሩሳሌም ተመለሱ፥",
    "53": "ዘወትርም እግዚአብሔርን እያመሰገኑና እየባረኩ በመቅደስ ኖሩ።"
}