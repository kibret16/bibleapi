{
    "1": "ኢየሱስም መንፈስ ቅዱስ መልቶበት ከዮርዳኖስ ተመለሰ፥ በመንፈስም ወደ ምድረ በዳ ተመርቶ፥",
    "2": "አርባ ቀን ከዲያብሎስ ተፈተነ። በነዚያም ቀኖች ምንም አልበላም፥ ከተጨረሱም በኋላ ተራበ።",
    "3": "ዲያብሎስም፦ የእግዚአብሔር ልጅ ከሆንህ፥ ይህን ድንጋይ፦ እንጀራ ሁን ብለህ እዘዝ አለው።",
    "4": "ኢየሱስም፦ ሰው በእግዚአብሔር ቃል ሁሉ እንጂ በእንጀራ ብቻ አይኖርም ተብሎ ተፅፎአል ብሎ መለሰለት።",
    "5": "ዲያብሎስም ረጅም ወደ ሆነ ተራራ አውጥቶ የአለምን መንግስታት ሁሉ በቅፅበት አሳየው።",
    "6": "ዲያብሎስም፦ ይህ ስልጣን ሁሉ ክብራቸውም ለእኔ ተሰጥቶአል ለምወደውም ለማንም እሰጠዋለሁና ለአንተ እሰጥሃለሁ፤",
    "7": "ስለዚህ አንተ በእኔ ፊት ብትሰግድ፥ ሁሉ ለአንተ ይሆናል አለው።",
    "8": "ኢየሱስም መልሶ፦ ለጌታ ለአምላክህ ስገድ እርሱንም ብቻ አምልክ ተብሎ ተፅፎአል አለው።",
    "9-11": "ወደ ኢየሩሳሌም ደግሞ ወሰደው፤ በመቅደስም ጫፍ ላይ አቁሞ፦ ይጠብቁህ ዘንድ መላእክቱን ስለ አንተ ያዝልሃል፥ እግርህንም በድንጋይ ከቶ እንዳትሰናከል በእጃቸው ያነሱሃል ተብሎ ተፅፎአልና የእግዚአብሔር ልጅስ ከሆንህ፥ ከዚህ ወደ ታች ራስህን ወርውር አለው።",
    "12": "ኢየሱስም መልሶ፦ ጌታን አምላክህን አትፈታተነው ተብሎአል አለው።",
    "13": "ዲያብሎስም ፈተናውን ሁሉ ከጨረሰ በኋላ እስከ ጊዜው ከእርሱ ተለየ።",
    "14": "ኢየሱስም በመንፈስ ሃይል ወደ ገሊላ ተመለሰ፤ ስለ እርሱም በዙሪያው ባለችው አገር ሁሉ ዝና ወጣ።",
    "15": "እርሱም በምኩራባቸው ያስተምር፥ ሁሉም ያመሰግኑት ነበር።",
    "16": "ወዳደገበቱም ወደ ናዝሬት መጣ፤ እንደ ልማዱም በሰንበት ቀን ወደ ምኩራብ ገባ፥ ሊያነብም ተነሳ።",
    "17-19": "የነቢዩንም የኢሳይያስን መፅሃፍ ሰጡት፥ መፅሃፉንም በተረተረ ጊዜ፦ የጌታ መንፈስ በእኔ ላይ ነው፥ ለድሆች ወንጌልን እሰብክ ዘንድ ቀብቶኛልና፤ ለታሰሩትም መፈታትን ለእውሮችም ማየትን እሰብክ ዘንድ፥ የተጠቁትንም ነፃ አወጣ ዘንድ የተወደደችውንም የጌታን አመት እሰብክ ዘንድ ልኮኛል ተብሎ የተፃፈበትን ስፍራ አገኘ።",
    "20": "መፅሃፉንም ጠቅልሎ ለአገልጋዩ ሰጠውና ተቀመጠ፤ በምኩራብም የነበሩት ሁሉ ትኩር ብለው ይመለከቱት ነበር።",
    "21": "እርሱም፦ ዛሬ ይህ መፅሃፍ በጆሮአችሁ ተፈፀመ ይላቸው ጀመር።",
    "22": "ሁሉም ይመሰክሩለት ነበር ከአፉም ከሚወጣው ከፀጋው ቃል የተነሳ እየተደነቁ፦ ይህ የዮሴፍ ልጅ አይደለምን? ይሉ ነበር።",
    "23": "እርሱም፦ ያለ ጥርጥር ይህን ምሳሌ፦ ባለ መድሃኒት ሆይ፥ ራስህን ፈውስ፤ በቅፍርናሆም እንዳደረግኸው የሰማነውን ሁሉ በዚህ በገዛ አገርህ ደግሞ አድርግ ትሉኛላችሁ አላቸው።",
    "24": "እንዲህም አለ፦ እውነት እላችኋለሁ፥ ነቢይ በገዛ አገሩ ከቶ አይወደድም።",
    "25": "ነገር ግን እውነት እላችኋለሁ፥ በኤልያስ ዘመን ሶስት አመት ከስድስት ወር ሰማይ ተዘግቶ ሳለ በምድር ሁሉ ብርቱ ራብ በነበረ ጊዜ፥ በእስራኤል ብዙ መበለቶች ነበሩ፤",
    "26": "ኤልያስም በሲዶና አገር ወዳለች ወደ ሰራፕታ ወደ አንዲት መበለት እንጂ ከእነርሱ ወደ አንዲቱ አልተላከም።",
    "27": "በነቢዩ በኤልሳእ ዘመንም በእስራኤል ብዙ ለምፃሞች ነበሩ፥ ከሶርያዊው ከንእማን በቀር ከእነርሱ አንድ ስንኳ አልነፃም።",
    "28": "በምኩራብም የነበሩ ሁሉ ይህን ሰምተው ቁጣ ሞላባቸው፥ ተነስተውም ከከተማ ወደ ውጭ አወጡት፥",
    "29": "ይጥሉትም ዘንድ ከተማቸው ተሰርታባት ወደ ነበረች ወደ ተራራው አፋፍ ወሰዱት፤",
    "30": "እርሱ ግን በመካከላቸው አልፎ ሄደ።",
    "31": "ወደ ገሊላ ከተማም ወደ ቅፍርናሆም ወረደ። በሰንበትም ያስተምራቸው ነበር፤",
    "32": "ቃሉ በስልጣን ነበርና በትምህርቱ ተገረሙ።",
    "33": "በምኩራብም የርኩስ ጋኔን መንፈስ ያደረበት ሰው ነበረ፥ በታላቅ ድምፅም ጮሆ፦",
    "34": "ተው፥ የናዝሬቱ ኢየሱስ ሆይ፥ ከአንተ ጋር ምን አለን? ልታጠፋን መጣህን? ማን እንደ ሆንህ አውቄሃለሁ፥ አንተ የእግዚአብሔር ቅዱሱ አለ።",
    "35": "ኢየሱስም፦ ዝም በል ከእርሱም ውጣ ብሎ ገሰፀው። ጋኔኑም በመካከላቸው ጥሎት ሳይጎዳው ከእርሱ ወጣ።",
    "36": "ሁሉንም መደነቅ ያዛቸው፥ እርስ በርሳቸውም፦ ይህ ቃል ምንድር ነው? በስልጣንና በሃይል ርኩሳን መናፍስትን ያዝዛልና፥ ይወጡማል ብለው ተነጋገሩ።",
    "37": "ዝናም በዙሪያው ባለች አገር ወደ ስፍራው ሁሉ ስለ እርሱ ወጣ።",
    "38": "በምኩራብም ተነስቶ ወደ ስምኦን ቤት ገባ። የስምኦንም አማት በብርቱ ንዳድ ታማ ነበር ስለ እርስዋም ለመኑት።",
    "39": "በአጠገብዋም ቆሞ ንዳዱን ገሰፀውና ለቀቃት፤ ያንጊዜውንም ተነስታ አገለገለቻቸው።",
    "40": "ፀሃይም በገባ ጊዜ በልዩ ልዩ ደዌ የተያዙ በሽተኞችን ሁሉ ወደ እርሱ አመጡአቸው፤ እርሱም በእያንዳቸው ላይ እጁን ጭኖ ፈወሳቸው።",
    "41": "አጋንንትም ደግሞ፦ አንተ ክርስቶስ የእግዚአብሔር ልጅ ነህ እያሉ እየጮሁም ከብዙዎች ይወጡ ነበር፤ ገሰፃቸውም ክርስቶስም እንደ ሆነ አውቀውት ነበርና እንዲናገሩ አልፈቀደላቸውም።",
    "42": "በፀባም ጊዜ ወጥቶ ወደ ምድረ በዳ ሄደ፤ ህዝቡም ይፈልጉት ነበር፤ ወደ እርሱም መጡ፥ ከእነርሱም ተለይቶ እንዳይሄድ ሊከለክሉት ወደዱ።",
    "43": "እርሱ ግን፦ ስለዚህ ተልኬአለሁና ለሌሎቹ ከተማዎች ደግሞ የእግዚአብሔርን መንግስት ወንጌል እሰብክ ዘንድ ይገባኛል አላቸው።",
    "44": "በገሊላም ምኩራቦች ይሰብክ ነበር።"
}