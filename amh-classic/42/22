{
    "1": "ፋሲካም የሚባለው የቂጣ በአል ቀረበ።",
    "2": "የካህናት አለቆችና ፃፎችም እንዴት እንዲያጠፉት ይፈልጉ ነበር፤ ህዝቡን ይፈሩ ነበርና።",
    "3": "ሰይጣንም ከአስራ ሁለቱ ቁጥር አንዱ በነበረው የአስቆሮቱ በሚባለው በይሁዳ ገባ፤",
    "4": "ሄዶም እንዴት አሳልፎ እንዲሰጣቸው ከካህናት አለቆችና ከመቅደስ አዛዦች ጋር ተነጋገረ።",
    "5": "እነርሱም ደስ አላቸው፥ ገንዘብም ሊሰጡት ተዋዋሉ።",
    "6": "እሺም አለ፥ ህዝብም በሌለበት አሳልፎ እንዲሰጣቸው ምቹ ጊዜ ይፈልግ ነበር።",
    "7": "ፋሲካንም ሊያርዱበት የሚገባው የቂጣ በአል ደረሰ፤",
    "8": "ጴጥሮስንና ዮሃንስንም፦ ፋሲካን እንድንበላ ሄዳችሁ አዘጋጁልን ብሎ ላካቸው።",
    "9": "እነርሱም፦ ወዴት እናዘጋጅ ዘንድ ትወዳለህ? አሉት።",
    "10": "እርሱም አላቸው፦ እነሆ፥ ወደ ከተማ ስትገቡ ማድጋ ውሃ የተሸከመ ሰው ይገናኛችኋል፤ ወደ ሚገባበት ቤት ተከተሉት፤",
    "11": "ለባለቤቱም፦ መምህሩ፦ ከደቀ መዛሙርቴ ጋር ፋሲካን የምበላበት የእንግዳ ቤት ክፍል ወዴት ነው? ይልሃል በሉት፤",
    "12": "ያም በደርብ ላይ ያለውን የተነጠፈ ታላቅ አዳራሽ ያሳያችኋል፤ በዚያም አሰናዱልን።",
    "13": "ሄደውም እንዳላቸው አገኙና ፋሲካን አሰናዱ።",
    "14": "ሰአቱም በደረሰ ጊዜ ከአስራ ሁለቱ ሃዋርያት ጋር በማእድ ተቀመጠ።",
    "15": "እርሱም፦ ከመከራዬ በፊት ከእናንተ ጋር ይህን ፋሲካ ልበላ እጅግ እመኝ ነበር፤",
    "16": "እላችኋለሁና፥ በእግዚአብሔር መንግስት እስኪፈፀም ድረስ፥ ወደ ፊት ከዚህ አልበላም አላቸው።",
    "17": "ፅዋንም ተቀበለ አመስግኖም፦ ይህን እንካችሁ በመካከላችሁም ተካፈሉት፤",
    "18": "እላችኋለሁና፥ የእግዚአብሔር መንግስት እስክትመጣ ድረስ ከአሁን ጀምሮ ከወይኑ ፍሬ አልጠጣም አለ።",
    "19": "እንጀራንም አንስቶ አመሰገነ ቆርሶም ሰጣቸውና፦ ስለ እናንተ የሚሰጠው ስጋዬ ይህ ነው፤ ይህን ለመታሰቢያዬ አድርጉት አለ።",
    "20": "እንዲሁም ከእራት በኋላ ፅዋውን አንስቶ እንዲህ አለ፦ ይህ ፅዋ ስለ እናንተ በሚፈሰው በደሜ የሚሆን አዲስ ኪዳን ነው።",
    "21": "ነገር ግን አሳልፎ የሚሰጠኝ እጅ እነሆ በማእድ ከእኔ ጋር ናት።",
    "22": "የሰው ልጅስ እንደ ተወሰነው ይሄዳል፥ ነገር ግን አልፎ ለሚሰጥበት ለዚያ ሰው ወዮለት።",
    "23": "ከእነርሱም ይህን ሊያደርግ ያለው ማን እንደ ሆነ እርስ በርሳቸው ይጠያየቁ ጀመር።",
    "24": "ደግሞም ማናቸውም ታላቅ ሆኖ እንዲቆጠር በመካከላቸው ክርክር ሆነ።",
    "25": "እንዲህም አላቸው፦ የአህዛብ ነገስታት ይገዙአቸዋል፥ በላያቸውም የሚሰለጥኑት ቸርነት አድራጊዎች ይባላሉ።",
    "26": "እናንተ ግን እንዲህ አትሁኑ፤ ነገር ግን ከእናንተ ታላቅ የሆነ በመካከላችሁ እንደ ታናሽ፥ የሚገዛም እንደሚያገለግል ይሁን።",
    "27": "በማእድ የተቀመጠ ወይስ የሚያገለግል ማናቸው ታላቅ ነው? የተቀመጠው አይደለምን? እኔ ግን በመካከላችሁ እንደሚያገለግል ነኝ።",
    "28": "ነገር ግን እናንተ በፈተናዎቼ ከእኔ ጋር ፀንታችሁ የኖራችሁ ናችሁ፤",
    "29-30": "አባቴ እኔን እንደ ሾመኝ እኔ ደግሞ በመንግስቴ ከማእዴ ትበሉና ትጠጡ ዘንድ፥ በአስራ ሁለቱ በእስራኤል ነገድ ስትፈርዱ በዙፋኖች ትቀመጡ ዘንድ ለመንግስት እሾማችኋለሁ።",
    "31": "ጌታም፦ ስምኦን ስምኦን ሆይ፥ እነሆ፥ ሰይጣን እንደ ስንዴ ሊያበጥራችሁ ለመነ፤",
    "32": "እኔ ግን እምነትህ እንዳይጠፋ ስለ አንተ አማለድሁ፤ አንተም በተመለስህ ጊዜ ወንድሞችህን አፅና አለ።",
    "33": "እርሱም፦ ጌታ ሆይ፥ ወደ ወህኒም ወደ ሞትም ከአንተ ጋር ለመሄድ የተዘጋጀሁ ነኝ አለው።",
    "34": "እርሱ ግን፦ ጴጥሮስ ሆይ፥ እልሃለሁ፥ እንዳታውቀኝ ሶስት ጊዜ እስክትክደኝ ድረስ ዛሬ ዶሮ አይጮህም አለው።",
    "35": "ደግሞም፦ ያለ ኮረጆና ያለ ከረጢት ያለ ጫማም በላክኋችሁ ጊዜ፥ አንዳች ጎደለባችሁን? አላቸው። እርሱም፦ አንዳች እንኳ አሉ።",
    "36": "እርሱም፦ አሁን ግን ኮረጆ ያለው ከእርሱ ጋር ይውሰድ፥ ከረጢትም ያለው እንዲሁ፤ የሌለውም ልብሱን ሽጦ ሰይፍ ይግዛ።",
    "37": "እላችኋለሁና፥ ይህ፦ ከአመፀኞች ጋር ተቆጠረ ተብሎ የተፃፈው በእኔ ሊፈፀም ግድ ነው፤ አዎን፥ ስለ እኔ የሚሆነው አሁን ይፈፀማልና አላቸው።",
    "38": "እነርሱም፦ ጌታ ሆይ፥ እነሆ፥ በዚህ ሁለት ሰይፎች አሉ አሉት። እርሱም፦ ይበቃል አላቸው።",
    "39": "ወጥቶም እንደ ልማዱ ወደ ደብረ ዘይት ሄደ፤ ደቀ መዛሙርቱም ደግሞ ተከተሉት።",
    "40": "ወደ ስፍራውም ደርሶ፦ ወደ ፈተና እንዳትገቡ ፀልዩ አላቸው።",
    "41": "ከእነርሱም የድንጋይ ውርወራ የሚያህል ራቀ፥ ተንበርክኮም፦ አባት ሆይ፥",
    "42": "ብትፈቅድ ይህችን ፅዋ ከእኔ ውሰድ፤ ነገር ግን የእኔ ፈቃድ አይሁን የአንተ እንጂ እያለ ይፀልይ ነበር።",
    "43": "ከሰማይም መጥቶ የሚያበረታ መልአክ ታየው።",
    "44": "በፍርሃትም ሲጣጣር አፅንቶ ይፀልይ ነበር፤ ወዙም በምድር ላይ እንደሚወርድ እንደ ደም ነጠብጣብ ነበረ።",
    "45": "ከፀሎትም ተነስቶ ወደ ደቀ መዛሙርቱ መጣና ከህዘን የተነሳ ተኝተው ሲያገኛቸው፦",
    "46": "ስለ ምን ትተኛላችሁ? ወደ ፈተና እንዳትገቡ ተነስታችሁ ፀልዩ አላቸው።",
    "47": "ገናም ሲናገር እነሆ፥ ሰዎች መጡ፤ ከአስራ ሁለቱ አንዱም ይሁዳ የሚባለው ይቀድማቸው ነበር፥ ሊስመውም ወደ ኢየሱስ ቀረበ።",
    "48": "ኢየሱስ ግን፦ ይሁዳ ሆይ፥ በመሳም የሰውን ልጅ አሳልፈህ ትሰጣለህን? አለው።",
    "49": "በዙሪያውም የነበሩት የሚሆነውን ባዩ ጊዜ፦ ጌታ ሆይ፥ በሰይፍ እንምታቸውን? አሉት።",
    "50": "ከእነርሱም አንዱ የሊቀ ካህናቱን ባርያ መትቶ ቀኝ ጆሮውን ቆረጠው።",
    "51": "ኢየሱስ ግን መልሶ፦ ይህንስ ፍቀዱ አለ፤ ጆሮውንም ዳስሶ ፈወሰው።",
    "52": "ኢየሱስም ወደ እርሱ ለመጡበት ለካህናት አለቆችና ለመቅደስ አዛዦች ለሽማግሌዎችም፦ ወንበዴን እንደምትይዙ ሰይፍና ጎመድ ይዛችሁ ወጣችሁን?",
    "53": "በመቅደስ እለት እለት ከእናንተ ጋር ስሆን እጆቻችሁን አልዘረጋችሁብኝም፤ ይህ ግን ጊዜያችሁና የጨለማው ስልጣን ነው አላቸው።",
    "54": "ይዘውም ወሰዱት ወደ ሊቀ ካህናት ቤትም አገቡት፤ ጴጥሮስም ርቆ ይከተለው ነበር።",
    "55": "በግቢ መካከልም እሳት አንድደው በአንድነት ተቀምጠው ሳሉ ጴጥሮስ በመካከላቸው ተቀመጠ።",
    "56": "በብርሃኑም በኩል ተቀምጦ ሳለ አንዲት ገረድ አየችውና ትኩር ብላ፦ ይህ ደግሞ ከእርሱ ጋር ነበረ አለች።",
    "57": "እርሱ ግን፦ አንቺ ሴት፥ አላውቀውም ብሎ ካደ።",
    "58": "ከጥቂት ጊዜም በኋላ ሌላው አይቶት፦ አንተ ደግሞ ከእነርሱ ወገን ነህ አለው። ጴጥሮስ ግን፦ አንተ ሰው፥ እኔ አይደለሁም አለ።",
    "59": "አንድ ሰአትም የሚያህል ቆይቶ ሌላው አስረግጦ፦ እርሱ የገሊላ ሰው ነውና በእውነት ይህ ደግሞ ከእርሱ ጋር ነበረ አለ።",
    "60": "ጴጥሮስ ግን፦ አንተ ሰው፥ የምትለውን አላውቅም አለ። ያን ጊዜም ገና ሲናገር ዶሮ ጮኸ።",
    "61": "ጌታም ዘወር ብሎ ጴጥሮስን ተመለከተው፤ ጴጥሮስም፦ ዛሬ ዶሮ ሳይጮህ ሶስት ጊዜ ትክደኛለህ እንዳለው የጌታ ቃል ትዝ አለው።",
    "62": "ጴጥሮስም ወደ ውጭ ወጥቶ ምርር ብሎ አለቀሰ።",
    "63": "ኢየሱስንም የያዙት ሰዎች ይዘብቱበትና ይደበድቡት ነበር፤",
    "64": "ሸፍነውም ፊቱን ይመቱት ነበርና፦ በጥፊ የመታህ ማን ነው? ትንቢት ተናገር እያሉ ይጠይቁት ነበር።",
    "65": "ሌላም ብዙ ነገር እየተሳደቡ በእርሱ ላይ ይናገሩ ነበር።",
    "66": "በነጋም ጊዜ የህዝቡ ሽማግሌዎችና የካህናት አለቆች ፃፎችም ተሰብስበው ወደ ሸንጎአቸው ወሰዱትና",
    "67": "ክርስቶስ አንተ ነህን? ንገረን አሉት። እርሱ ግን እንዲህ አላቸው፦ ብነግራችሁ አታምኑም፤",
    "68": "ብጠይቅም አትመልሱልኝም አትፈቱኝምም።",
    "69": "ነገር ግን ከአሁን ጀምሮ የሰው ልጅ በእግዚአብሔር ሃይል ቀኝ ይቀመጣል።",
    "70": "ሁላቸውም፦ እንግዲያስ አንተ የእግዚአብሔር ልጅ ነህን? አሉት። እርሱም፦ እኔ እንደ ሆንሁ እናንተ ትላላችሁ አላቸው።",
    "71": "እነርሱም፦ ራሳችን ከአፉ ሰምተናልና ከእንግዲህ ወዲህ ምን ምስክር ያስፈልገናል? አሉ።"
}