{
    "1": "አንድ ቀንም ህዝቡን በመቅደስ ሲያስተምር ወንጌልንም ሲሰብክላቸው፥ የካህናት አለቆችና ፃፎች ከሽማግሌዎች ጋር ወደ እርሱ ቀረቡና፦",
    "2": "እስኪ ንገረን፤ እነዚህን በምን ስልጣን ታደርጋለህ ወይስ ይህን ስልጣን የሰጠህ ማን ነው? ብለው ተናገሩት።",
    "3": "መልሶም፦ እኔ ደግሞ አንዲት ነገር እጠይቃችኋለሁ፥ እናንተም ንገሩኝ፤",
    "4": "የዮሃንስ ጥምቀት ከሰማይ ነበረችን ወይስ ከሰው? አላቸው።",
    "5": "እርስ በርሳቸውም ሲነጋገሩ፦ ከሰማይ ብንል፦ ስለ ምን አላመናችሁበትም? ይለናል፤",
    "6": "ከሰው ብንል ግን ህዝቡ ሁሉ ይወግሩናል፤ ዮሃንስ ነቢይ እንደ ነበረ ሁሉ ያምኑ ነበርና አሉ።",
    "7": "መልሰውም፦ ከወዴት እንደ ሆነ አናውቅም አሉት።",
    "8": "ኢየሱስም፦ እኔም በምን ስልጣን እነዚህን እንዳደርግ አልነግራችሁም አላቸው።",
    "9": "ይህንም ምሳሌ ለህዝቡ ይላቸው ጀመር። አንድ ሰው የወይን አትክልት ተከለ ለገበሬዎችም አከራይቶ ለብዙ ዘመን ወደ ሌላ አገር ሄደ።",
    "10": "በጊዜውም ከወይኑ አትክልት ፍሬ እንዲሰጡት አንድ ባርያ ወደ ገበሬዎች ላከ፤ ገበሬዎቹ ግን ደበደቡት ባዶውንም ሰደዱት።",
    "11": "ጨምሮም ሌላውን ባርያ ላከ፤ እነርሱም ያን ደግሞ ደበደቡት አዋርደውም ባዶውን ሰደዱት።",
    "12": "ጨምሮም ሶስተኛውን ላከ፤ እነርሱም ይህን ደግሞ አቁስለው አወጡት።",
    "13": "የወይኑም አትክልት ጌታ፦ ምን ላድርግ? የምወደውን ልጄን እልካለሁ፤ ምናልባት እርሱን አይተው ያፍሩታል አለ።",
    "14": "ገበሬዎቹ ግን አይተውት እርስ በርሳቸው ሲነጋገሩ፦ ወራሹ ይህ ነው፤ ርስቱ ለእኛ እንዲሆን ኑ እንግደለው አሉ።",
    "15": "ከወይኑም አትክልት ወደ ውጭ አውጥተው ገደሉት። እንግዲህ የወይኑ አትክልት ጌታ ምን ያደርጋቸዋል?",
    "16": "ይመጣል እነዚህንም ገበሬዎች ያጠፋል፥ የወይኑንም አትክልት ለሌሎች ይሰጣል። ይህንም በሰሙ ጊዜ፦ ይህስ አይሁን አሉ።",
    "17": "እርሱ ግን ወደ እነርሱ ተመልክቶ፦ እንግዲህ፦ ግንበኞች የናቁት ድንጋይ እርሱ የማእዘን ራስ ሆነ ተብሎ የተፃፈው ይህ ምንድር ነው?",
    "18": "በዚያም ድንጋይ ላይ የሚወድቅ ሁሉ ይቀጠቀጣል፤ የሚወድቅበትን ሁሉ ግን ይፈጨዋል አለ።",
    "19": "የካህናት አለቆችና ፃፎችም ይህን ምሳሌ በእነርሱ ላይ እንደ ተናገረ አውቀው በዚያች ሰአት እጃቸውን ሊጭኑበት ፈለጉ ነገር ግን ህዝቡን ፈሩ።",
    "20": "ሲጠባበቁም ወደ ገዢ ግዛትና ስልጣን አሳልፈው እንዲሰጡት ፃድቃን መስለው በቃሉ የሚያጠምዱትን ሸማቂዎች ሰደዱበት።",
    "21": "ጠይቀውም፦ መምህር ሆይ፥ እውነትን እንድትናገርና እንድታስተምር ለሰው ፊትም እንዳታደላ እናውቃለን፥ በእውነት የእግዚአብሔርን መንገድ ታስተምራለህ እንጂ፤",
    "22": "ለቄሳር ግብር ልንሰጥ ተፈቅዶአልን? ወይስ አልተፈቀደም? አሉት።",
    "23": "እርሱ ግን ተንኮላቸውንም ተመልክቶ፦ ስለ ምን ትፈትኑኛላችሁ? አንድ ዲናር አሳዩኝ፤",
    "24": "መልኩ ፅህፈቱስ የማን ነው? አላቸው። መልሰውም፦ የቄሳር ነው አሉት።",
    "25": "እርሱም፦ እንኪያስ የቄሳርን ለቄሳር የእግዚአብሔርንም ለእግዚአብሔር አስረክቡ አላቸው።",
    "26": "በህዝቡም ፊት በቃሉ ሊያጠምዱት አልቻሉም በመልሱም እየተደነቁ ዝም አሉ።",
    "27": "ትንሳኤ ሙታንንም የሚክዱ ከሰዱቃውያን አንዳንዶቹ ቀርበው ጠየቁት፥",
    "28": "እንዲህ ሲሉ፦ መምህር ሆይ፥ ሙሴ፦ ሚስት ያለችው የአንድ ሰው ወንድም ልጅ ሳይወልድ ቢሞት፥ ወንድሙ ሚስቱን አግብቶ ለወንድሙ ዘር ይተካ ብሎ ፃፈልን።",
    "29": "እንግዲያስ ሰባት ወንድማማች ነበሩ፤ የፊተኛውም ሚስት አግብቶ ልጅ ሳይወልድ ሞተ፤",
    "30-31": "ሁለተኛውም አገባት፥ ሶስተኛውም፥ እንዲሁም ሰባቱ ደግሞ ልጅ ሳይተዉ ሞቱ።",
    "32": "ከሁሉም በኋላ ሴቲቱ ደግሞ ሞተች።",
    "33": "እንግዲህ ሰባቱ አግብተዋታልና ሴቲቱ በትንሳኤ ከእነርሱ ለማንኛቸው ሚስት ትሆናለች?",
    "34": "ኢየሱስም መልሶ እንዲህ አላቸው፦ የዚህ አለም ልጆች ያገባሉ ይጋባሉም፥",
    "35": "ያን አለምና ከሙታን ትንሳኤ ሊያገኙ የሚገባቸው እነዚያ ግን አያገቡም አይጋቡምም፥ እንደ መላእክት ናቸውና፥",
    "36": "ሊሞቱም ወደ ፊት አይቻላቸውም፥ የትንሳኤም ልጆች ስለ ሆኑ የእግዚአብሔር ልጆች ናቸው።",
    "37": "ሙታን እንዲነሱ ግን ሙሴ ደግሞ በቁጥቋጦው ዘንድ ጌታን የአብርሃም አምላክ የይስሃቅም አምላክ የያእቆብም አምላክ በማለቱ አስታወቀ፤",
    "38": "ሁሉ ለእርሱ ህያዋን ስለ ሆኑ፥ የህያዋን አምላክ ነው እንጂ የሙታን አይደለም።",
    "39": "ከፃፎችም አንዳንዶቹ መልሰው፦ መምህር ሆይ፥ መልካም ተናገርህ አሉት።",
    "40": "ወደ ፊትም አንድ ነገር ስንኳ ሊጠይቁት አልደፈሩም።",
    "41": "እንዲህም አላቸው፦ ክርስቶስ የዳዊት ልጅ ነው እንዴት ይላሉ?",
    "42-43": "ዳዊትም ራሱ በመዝሙራት መፅሃፍ፦ ጌታ ጌታዬን፦ ጠላቶችህን ለእግርህ መርገጫ እስካደርግልህ ድረስ በቀኜ ተቀመጥ አለው ይላል።",
    "44": "እንግዲህ ዳዊት፦ ጌታ ብሎ ይጠራዋል፥ እንዴትስ ልጁ ይሆናል?",
    "45": "ህዝቡም ሁሉ ሲሰሙ ደቀ መዛሙርቱን፦",
    "46": "ረጃጅም ልብስ ለብሰው መዞር ከሚፈልጉ፥ በገበያም ሰላምታ፥ በምኩራብም የከበሬታ ወንበር፥ በምሳም የከበሬታ ስፍራ ከሚወዱ ከፃፎች ተጠበቁ፤",
    "47": "የመበለቶችን ቤት የሚበሉ ፀሎታቸውንም በማስረዘም የሚያመካኙ፥ እነዚህ የባሰ ፍርድ ይቀበላሉ አለ።"
}