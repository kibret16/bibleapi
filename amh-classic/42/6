{
    "1": "በሰንበትም በእርሻ መካከል ያልፍ ነበር ደቀ መዛሙርቱም እሸት ይቀጥፉ በእጃቸውም እያሹ ይበሉ ነበር።",
    "2": "ከፈሪሳውያን ግን አንዳንዶቹ፦ በሰንበት ሊደረግ ያልተፈቀደውን ስለ ምን ታደርጋላችሁ? አሉአቸው።",
    "3-4": "ኢየሱስም ለእነርሱ መልሶ፦ ዳዊት በተራበ ጊዜ እርሱ አብረውት ከነበሩ ጋር ያደረገውን፥ ወደ እግዚአብሔር ቤት እንደ ገባ ከካህናት ብቻ በቀር መብላቱ ያልተፈቀደውን የመስዋእትን እንጀራ ይዞ እንደ በላ፥ ከእርሱም ጋር ለነበሩት ደግሞ እንደ ሰጣቸው ይህን አላነበባችሁምን? አለ።",
    "5": "የሰው ልጅ የሰንበት ጌታ ነው አላቸውም።",
    "6": "በሌላው ሰንበትም ወደ ምኩራብ ገብቶ አስተማረ፤ በዚያም ቀኝ እጁ የሰለለች ሰው ነበረ፤",
    "7": "ፃፎችና ፈሪሳውያንም መክሰሻ ሊያገኙበት በሰንበት ይፈውስ እንደ ሆነ ይጠባበቁት ነበር።",
    "8": "እርሱ ግን አሳባቸውን አውቆ እጁ የሰለለችውን ሰው፦ ተነሳና በመካከል ቁም አለው፤ ተነስቶም ቆመ።",
    "9": "ኢየሱስም፦ እጠይቃችኋለሁ፤ በሰንበት በጎ ማድረግ ተፈቅዶአልን ወይስ ክፉ? ነፍስ ማዳንን ወይስ መግደል? አላቸው።",
    "10": "ሁላቸውንም ዙሪያውን አየና ሰውዬውን፦ እጅህን ዘርጋ አለው። እርሱም እንዲህ አደረገ፥ እጁም እንደ ሁለተኛይቱ ዳነች።",
    "11": "እነርሱም ቁጣ ሞላባቸው፥ በኢየሱስም ምን እንዲያደርጉበት እርስ በርሳቸው ተባባሉ።",
    "12": "በነዚህም ወራት ይፀልይ ዘንድ ወደ ተራራ ወጣ፥ ሌሊቱንም ሁሉ ወደ እግዚአብሔር ሲፀልይ አደረ።",
    "13": "በነጋም ጊዜ ደቀ መዛሙርቱን ጠራ፥ ከእነርሱም አስራ ሁለት መረጠ ደግሞም ሃዋርያት ብሎ ሰየማቸው፤",
    "14": "እነርሱም፥ ጴጥሮስ ብሎ እንደ ገና የሰየመው ስምኦን፥ ወንድሙም እንድርያስ፥ ያእቆብም ዮሃንስም፥ ፊልጶስም በርተሎሜዎስም፥",
    "15": "ማቴዎስም ቶማስም፥ የእልፍዮስ ልጅ ያእቆብም ቀናተኛ የሚባለው ስምኦንም፥",
    "16": "የያእቆብ ይሁዳም፥ አሳልፎ የሰጠውም የአስቆሮቱ ይሁዳ ናቸው።",
    "17": "ከእነርሱም ጋር ወርዶ በተካከለ ስፍራ ቆመ፥ ከደቀ መዛሙርቱም ወገን ብዙ ህዝብ ነበረ፥ ደግሞም ሊሰሙትና ከደዌአቸው ሊፈወሱ ከይሁዳ ሁሉ ከኢየሩሳሌምም ከጢሮስና ከሲዶና ባህር ዳርም የመጡ ብዙ ሰዎች ነበሩ፤",
    "18": "ከርኩሳንም መናፍስት ይሰቃዩ የነበሩት ተፈወሱ፤",
    "19": "ከእርሱም ሃይል ወጥቶ ሁሉን ይፈውስ ነበርና ህዝቡ ሁሉ ሊዳስሱት ይሹ ነበር።",
    "20": "እርሱም ወደ ደቀ መዛሙርቱ አይኑን አነሳ እንዲህም አላቸው፦ እናንተ ድሆች ብፁአን ናችሁ፥ የእግዚአብሔር መንግስት የእናንተ ነውና።",
    "21": "እናንተ አሁን የምትራቡ ብፁአን ናችሁ፥ ትጠግባላችሁና። እናንተ አሁን የምታለቅሱ ብፁአን ናችሁ፥ ትስቃላችሁና።",
    "22": "ሰዎች ስለ ሰው ልጅ ሲጠሉአችሁ ሲለዩአችሁም ሲነቅፉአችሁም ስማችሁንም እንደ ክፉ ሲያወጡ፥ ብፁአን ናችሁ።",
    "23": "እነሆ፥ ዋጋችሁ በሰማይ ታላቅ ነውና በዚያን ቀን ደስ ይበላችሁ ዝለሉም፤ አባቶቻቸው ነቢያትን እንዲህ ያደርጉባቸው ነበርና።",
    "24": "ነገር ግን እናንተ ባለ ጠጎች ወዮላችሁ፥ መፅናናታችሁን ተቀብላችኋልና።",
    "25": "እናንተ አሁን የጠገባችሁ ወዮላችሁ፥ ትራባላችሁና። እናንተ አሁን የምትስቁ ወዮላችሁ፥ ታዝናላችሁና ታለቅሱማላችሁ።",
    "26": "ሰዎች ሁሉ መልካም ሲናገሩላችሁ፥ ወዮላችሁ፤ አባቶቻቸው ለሃሰተኞች ነቢያት እንዲሁ ያደርጉላቸው ነበርና።",
    "27": "ነገር ግን ለእናንተ ለምትሰሙ እላችኋለሁ፥ ጠላቶቻችሁን ውደዱ፥ ለሚጠሉአችሁ መልካም አድርጉ፥",
    "28": "የሚረግሙአችሁንም መርቁ፥ ስለሚበድሉአችሁም ፀልዩ።",
    "29": "ጉንጭህን ለሚመታህ ደግሞ ሁለተኛውን ስጠው፥ መጎናፀፊያህንም ለሚወስድ እጀ ጠባብህን ደግሞ አትከልክለው።",
    "30": "ለሚለምንህ ሁሉ ስጥ፥ ገንዘብህንም የሚወስድ እንዲመልስ አትጠይቀው።",
    "31": "ሰዎችም ሊያደርጉላችሁ እንደምትወዱ እናንተ ደግሞ እንዲሁ አድርጉላቸው።",
    "32": "የሚወዱአችሁንማ ብትወዱ፥ ምን ምስጋና አላችሁ? ሃጢአተኞች ደግሞ የሚወዱአቸውን ይወዳሉና።",
    "33": "መልካምም ለሚያደርጉላችሁ መልካም ብታደርጉ፥ ምን ምስጋና አላችሁ? ሃጢአተኞች ደግሞ ያን ያደርጋሉና።",
    "34": "እንድትወስዱባቸው ተስፋ ለምታደርጉአቸው ብታበድሩ፥ ምን ምስጋና አላችሁ? ሃጢአተኞች ደግሞ በትክክል እንዲቀበሉ ለሃጢአተኞች ያበድራሉ።",
    "35": "ነገር ግን ጠላቶቻችሁን ውደዱ፤ መልካም አድርጉ፤ ምንም ተስፋ ሳታደርጉም አበድሩ፥ ዋጋችሁም ታላቅ ይሆናል፥ የልኡልም ልጆች ትሆናላችሁ፥ እርሱ ለማያመሰግኑ ለክፉዎችም ቸር ነውና።",
    "36": "አባታችሁ ርህሩህ እንደ ሆነ ርህሩሆች ሁኑ።",
    "37": "አትፍረዱ አይፈረድባችሁምም፤ አትኮንኑ አትኮነኑምም። ይቅር በሉ ይቅርም ትባላላችሁ።",
    "38": "ስጡ ይሰጣችሁማል፤ በምትሰፍሩበት መስፈሪያ ተመልሶ ይሰፈርላችኋልና፥ የተጨቆነና የተነቀነቀ የተትረፈረፈም መልካም መስፈሪያ በእቅፋችሁ ይሰጣችኋል።",
    "39": "ምሳሌም አላቸው፦ እውር እውርን ሊመራ ይችላልን? ሁለቱ በጉድጓድ አይወድቁምን?",
    "40": "ደቀ መዝሙር ከመምህሩ አይበልጥም፤ ፈፅሞ የተማረ ሁሉ ግን እንደ መምህሩ ይሆናል።",
    "41": "በወንድምህም አይን ያለውን ጉድፍ ስለ ምን ታያለህ፥ በራስህ አይን ግን ያለውን ምሰሶ ስለ ምን አትመለከትም?",
    "42": "በአይንህ ያለውን ምሰሶ ራስህ ሳታይ፥ እንዴት ወንድምህን፦ ወንድሜ ሆይ፥ በአይንህ ያለውን ጉድፍ ላውጣ ፍቀድልኝ ልትል ትችላለህ? አንተ ግብዝ፥ አስቀድመህ ከአይንህ ምሰሶውን አውጣ ከዚያም በኋላ በወንድምህ አይን ያለውን ጉድፍ ታወጣ ዘንድ አጥርተህ ታያለህ።",
    "43": "ክፉ ፍሬ የሚያደርግ መልካም ዛፍ የለምና፥ እንዲሁም መልካም ፍሬ የሚያደርግ ክፉ ዛፍ የለም።",
    "44": "ዛፍ ሁሉ ከፍሬው ይታወቃልና፤ ከእሾህ በለስ አይለቅሙም፥ ከአጣጥ ቁጥቋጦም ወይን አይቆርጡም።",
    "45": "በልብ ሞልቶ ከተረፈው አፉ ይናገራልና መልካም ሰው ከልብ መልካም መዝገብ መልካሙን ያወጣል፥ ክፉ ሰውም ከልብ ክፉ መዝገብ ክፉውን ያወጣል።",
    "46": "ስለ ምን፦ ጌታ ሆይ፥ ጌታ ሆይ፥ ትሉኛላችሁ፥ የምለውንም አታደርጉም?",
    "47": "ወደ እኔ የሚመጣ ሁሉ ቃሌንም ሰምቶ የሚያደርገው፥ ማንን እንዲመስል አሳያችኋለሁ።",
    "48": "ቤት ሲሰራ አጥልቆ የቆፈረ በአለት ላይም የመሰረተ ሰውን ይመስላል፤ ጎርፍም በመጣ ጊዜ ወንዙ ያን ቤት ገፋው፥ በአለት ላይም ስለ ተመሰረተ ሊያናውጠው አልቻለም።",
    "49": "ሰምቶ የማያደርገው ግን ያለ መሰረት በምድር ላይ ቤቱን የሰራ ሰውን ይመስላል፤ ወንዙም ገፋው ወዲያውም ወደቀ የዚያ ቤት አወዳደቅም ታላቅ ሆነ።"
}