{
    "1": "በዚያም ወራት አለሙ ሁሉ እንዲፃፍ ከአውግስጦስ ቄሳር ትእዛዝ ወጣች።",
    "2": "ቄሬኔዎስ በሶርያ አገር ገዥ በነበረ ጊዜ ይህ የመጀመሪያ ፅህፈት ሆነ።",
    "3": "ሁሉም እያንዳንዱ ይፃፍ ዘንድ ወደ ከተማው ሄደ።",
    "4-5": "ዮሴፍም ደግሞ ከዳዊት ቤትና ወገን ስለ ነበረ ከገሊላ ከናዝሬት ከተማ ተነስቶ ቤተ ልሄም ወደምትባል ወደ ዳዊት ከተማ ወደ ይሁዳ፥ ፀንሳ ከነበረች ከእጮኛው ከማርያም ጋር ይፃፍ ዘንድ ወጣ።",
    "6": "በዚያም ሳሉ የመውለጃዋ ወራት ደረሰ፥",
    "7": "የበኩር ልጅዋንም ወለደች፥ በመጠቅለያም ጠቀለለችው፤ በእንግዶችም ማደሪያ ስፍራ ስላልነበራቸው በግርግም አስተኛችው።",
    "8": "በዚያም ምድር መንጋቸውን በሌሊት ሲጠብቁ በሜዳ ያደሩ እረኞች ነበሩ።",
    "9": "እነሆም፥ የጌታ መልአክ ወደ እነርሱ ቀረበ የጌታ ክብርም በዙሪያቸው አበራ፥ ታላቅ ፍርሃትም ፈሩ።",
    "10": "መልአኩም እንዲህ አላቸው፦ እነሆ፥ ለህዝቡ ሁሉ የሚሆን ታላቅ ደስታ የምስራች እነግራችኋለሁና አትፍሩ፤",
    "11": "ዛሬ በዳዊት ከተማ መድሃኒት እርሱም ክርስቶስ ጌታ የሆነ ተወልዶላችኋልና።",
    "12": "ይህም ምልክት ይሆንላችኋል፤ ህፃን ተጠቅልሎ በግርግምም ተኝቶ ታገኛላችሁ።",
    "13": "ድንገትም ብዙ የሰማይ ሰራዊት ከመልአኩ ጋር ነበሩ። እግዚአብሔርንም እያመሰገኑ፦",
    "14": "ክብር ለእግዚአብሔር በአርያም ይሁን ሰላምም በምድር ለሰውም በጎ ፈቃድ አሉ።",
    "15": "መላእክትም ከእነርሱ ተለይተው ወደ ሰማይ በወጡ ጊዜ፥ እረኞቹ እርስ በርሳቸው፦ እንግዲህ እስከ ቤተ ልሄም ድረስ እንሂድ እግዚአብሔርም የገለጠልንን ይህን የሆነውን ነገር እንይ ተባባሉ።",
    "16": "ፈጥነውም መጡ ማርያምንና ዮሴፍን ህፃኑንም በግርግም ተኝቶ አገኙ።",
    "17": "አይተውም ስለዚህ ህፃን የተነገረላቸውን ነገር ገለጡ።",
    "18": "የሰሙትን ሁሉ እረኞቹ በነገሩአቸው ነገር አደነቁ፤",
    "19": "ማርያም ግን ይህን ነገር ሁሉ በልብዋ እያሰበች ትጠብቀው ነበር።",
    "20": "እረኞችም እንደ ተባለላቸው ስለ ሰሙትና ስላዩት ሁሉ እግዚአብሔርን እያመሰገኑና እያከበሩ ተመለሱ።",
    "21": "ሊገርዙት ስምንት ቀን በሞላ ጊዜ፥ በማህፀን ሳይረገዝ በመልአኩ እንደ ተባለ፥ ስሙ ኢየሱስ ተብሎ ተጠራ።",
    "22-24": "እንደ ሙሴም ህግ የመንፃታቸው ወራት በተፈፀመ ጊዜ፥ በጌታ ህግ፦ የእናቱን ማህፀን የሚከፍት ወንድ ሁሉ ለጌታ የተቀደሰ ይባላል ተብሎ እንደ ተፃፈ በጌታ ፊት ሊያቆሙት፥ በጌታም ህግ፦ ሁለት ዋሊያ ወይም ሁለት የርግብ ጫጩቶች እንደ ተባለ፥ መስዋእት ሊያቀርቡ ወደ ኢየሩሳሌም ወሰዱት።",
    "25": "እነሆም፥ በኢየሩሳሌም ስምኦን የሚባል ሰው ነበረ፥ ይህም ሰው የእስራኤልን መፅናናት ይጠባበቅ ነበር፤ ፃድቅና ትጉህም ነበረ፥ መንፈስ ቅዱስም በእርሱ ላይ ነበረ።",
    "26": "በጌታም የተቀባውን ሳያይ ሞትን እንዳያይ በመንፈስ ቅዱስ ተረድቶ ነበር።",
    "27": "በመንፈስም ወደ መቅደስ ወጣ፤ ወላጆቹም እንደ ህጉ ልማድ ያደርጉለት ዘንድ ህፃኑን ኢየሱስን በአስገቡት ጊዜ፥",
    "28": "እርሱ ደግሞ ተቀብሎ አቀፈው እግዚአብሔርንም እየባረከ እንዲህ አለ፦",
    "29": "ጌታ ሆይ፥ አሁን እንደ ቃልህ ባርያህን በሰላም ታሰናብተዋለህ፤",
    "30-31": "አይኖቼ በሰዎች ሁሉ ፊት ያዘጋጀኸውን ማዳንህን አይተዋልና፤",
    "32": "ይህም ለአህዛብ ሁሉን የሚገልጥ ብርሃን ለህዝብህም ለእስራኤል ክብር ነው።",
    "33": "ዮሴፍና እናቱም ስለ እርሱ በተባለው ነገር ይደነቁ ነበር።",
    "34-35": "ስምኦንም ባረካቸው እናቱን ማርያምንም፦ እነሆ፥ የብዙዎች ልብ አሳብ ይገለጥ ዘንድ፥ ይህ በእስራኤል ላሉት ለብዙዎቹ ለመውደቃቸውና ለመነሳታቸው ለሚቃወሙትም ምልክት ተሾሞአል፥ በአንቺም ደግሞ በነፍስሽ ሰይፍ ያልፋል አላት።",
    "36": "ከአሴር ወገንም የምትሆን የፋኑኤል ልጅ ሃና የምትባል አንዲት ነቢይት ነበረች፤ እርስዋም ከድንግልናዋ ጀምራ ከባልዋ ጋር ሰባት አመት ኖረች፤",
    "37": "እርስዋም ሰማኒያ አራት አመት ያህል መበለት ሆና በጣም አርጅታ ነበር፤ በፆምና በፀሎትም ሌሊትና ቀን እያገለገለች ከመቅደስ አትለይም ነበር።",
    "38": "በዚያችም ሰአት ቀርባ እግዚአብሔርን አመሰገነች፤ የኢየሩሳሌምንም ቤዛ ለሚጠባበቁ ሁሉ ስለ እርሱ ትናገር ነበር።",
    "39": "ሁሉንም እንደ ጌታ ህግ ከፈፀሙ በኋላ፥ ወደ ገሊላ ወደ ከተማቸው ወደ ናዝሬት ተመለሱ።",
    "40": "ህፃኑም አደገ፥ ጥበብም ሞልቶበት በመንፈስ ጠነከረ፤ የእግዚአብሔርም ፀጋ በእርሱ ላይ ነበረ።",
    "41": "ወላጆቹም በያመቱ በፋሲካ በአል ወደ ኢየሩሳሌም ይወጡ ነበር።",
    "42": "የአስራ ሁለት አመት ልጅ በሆነ ጊዜ፥ እንደ በአሉ ስርአት ወደ ኢየሩሳሌም ወጡ፤",
    "43": "ቀኖቹንም ከፈፀሙ በኋላ፥ ሲመለሱ ብላቴናው ኢየሱስ በኢየሩሳሌም ቀርቶ ነበር፥ ዮሴፍም እናቱም አላወቁም ነበር።",
    "44": "ከመንገደኞች ጋር የነበረ ስለ መሰላቸው የአንድ ቀን መንገድ ሄዱ፥ ከዘመዶቻቸውም ከሚያውቋቸውም ዘንድ ፈለጉት፤",
    "45": "ባጡትም ጊዜ እየፈለጉት ወደ ኢየሩሳሌም ተመለሱ።",
    "46": "ከሶስት ቀንም በኋላ በመምህራን መካከል ተቀምጦ ሲሰማቸውም ሲጠይቃቸውም በመቅደስ አገኙት፤",
    "47": "የሰሙትም ሁሉ በማስተዋሉና በመልሱ ተገረሙ።",
    "48": "ባዩትም ጊዜ ተገረሙ፥ እናቱም፦ ልጄ ሆይ፥ ለምን እንዲህ አደረግህብን? እነሆ፥ አባትህና እኔ እየተጨነቅን ስንፈልግህ ነበርን አለችው።",
    "49": "እርሱም፦ ስለ ምን ፈለጋችሁኝ? በአባቴ ቤት እሆን ዘንድ እንዲገባኝ አላወቃችሁምን? አላቸው።",
    "50": "እነርሱም የተናገራቸውን ነገር አላስተዋሉም።",
    "51": "ከእነርሱም ጋር ወርዶ ወደ ናዝሬት መጣ፥ ይታዘዝላቸውም ነበር። እናቱም ይህን ነገር ሁሉ በልብዋ ትጠብቀው ነበር።",
    "52": "ኢየሱስም ደግሞ በጥበብና በቁመት በሞገስም በእግዚአብሔርና በሰው ፊት ያድግ ነበር።"
}