{
    "1": "ቃሉን ሁሉ በህዝብ ጆሮዎች በጨረሰ ጊዜ ወደ ቅፍርናሆም ገባ።",
    "2": "አንድ የመቶ አለቃም ነበረ፤ የሚወደውም ባርያው ታሞ ሊሞት ቀርቦ ነበር።",
    "3": "ስለ ኢየሱስም በሰማ ጊዜ የአይሁድን ሽማግሎች ወደ እርሱ ላከና መጥቶ ባርያውን እንዲያድን ለመነው።",
    "4": "እነርሱም ወደ ኢየሱስ መጥተው፦ ይህን ልታደርግለት ይገባዋል፤",
    "5": "ህዝባችንን ይወዳልና ምኩራብም ራሱ ሰርቶልናል ብለው አፅንተው ለመኑት።",
    "6": "ኢየሱስም ከእነርሱ ጋር ሄደ። አሁንም ወደ ቤቱ በቀረበ ጊዜ የመቶው አለቃ ወዳጆቹን ወደ እርሱ ላከ፤ አለውም፦ ጌታ ሆይ በቤቴ ጣራ በታች ልትገባ አይገባኝምና አትድከም፤",
    "7": "ስለዚህም ወደ አንተ ልመጣ እንዲገባኝ ሰውነቴን አልቆጠርሁትም፤ ነገር ግን ቃል ተናገር፥ ብላቴናዬም ይፈወሳል።",
    "8": "እኔ ደግሞ ከሌሎች በታች የምገዛ ሰው ነኝ፥ ከእኔም በታች ወታደሮች አሉኝ፥ አንዱንም፦ ሂድ ብለው ይሄዳል፥ ሌላውንም፦ ና ብለው ይመጣል፥ ባርያዬንም፦ ይህን አድርግ ብለው ያደርጋል።",
    "9": "ኢየሱስም ይህን ሰምቶ በእርሱ ተደነቀ፥ ዘወርም ብሎ ለተከተሉት ህዝብ፦ እላችኋለሁ፥ በእስራኤልስ እንኳ እንዲህ ያለ ትልቅ እምነት አላገኘሁም አላቸው።",
    "10": "የተላኩትም ወደ ቤት ተመልሰው ባርያውን ባለ ጤና ሆኖ አገኙት።",
    "11": "በነገውም ናይን ወደምትባል ወደ አንዲት ከተማ ሄደ፥ ደቀ መዛሙርቱም ብዙ ህዝብም ከእርሱ ጋር አብረው ሄዱ።",
    "12": "ወደ ከተማይቱም በር በቀረበ ጊዜ፥ እነሆ፥ የሞተ ሰው ተሸክመው አወጡ፤ እርሱም ለእናቱ አንድ ልጅ ነበረ፥ እርስዋም መበለት ነበረች፥ ብዙም የከተማ ህዝብ ከእርስዋ ጋር አብረው ነበሩ።",
    "13": "ጌታም ባያት ጊዜ አዘነላትና፦ አታልቅሽ አላት።",
    "14": "ቀርቦም ቃሬዛውን ነካ፥ የተሸከሙትም ቆሙ፤ አለውም፦ አንተ ጎበዝ፥ እልሃለሁ፥ ተነሳ።",
    "15": "የሞተውም ቀና ብሎ ተቀመጠ ሊናገርም ጀመረ፥ ለእናቱም ሰጣት።",
    "16": "ሁሉንም ፍርሃት ያዛቸውና፦ ታላቅ ነቢይ በእኛ መካከል ተነስቶአል፥ ደግሞ፦ እግዚአብሔር ህዝቡን ጎበኘ እያሉ እግዚአብሔርን አመሰገኑ።",
    "17": "ይህም ዝና ስለ እርሱ በይሁዳ ሁሉ በዙሪያውም ባለች አገር ሁሉ ወጣ።",
    "18": "ደቀ መዛሙርቱም ለዮሃንስ እነዚህን ሁሉ አወሩ።",
    "19": "ዮሃንስም ከደቀ መዛሙርቱ ሁለት ወደ እርሱ ጠርቶ። የሚመጣው አንተ ነህን ወይስ ሌላውን እንጠብቅ? ብሎ ወደ ኢየሱስ ላከ።",
    "20": "ሰዎቹም ወደ እርሱ መጥተው፦ መጥምቁ ዮሃንስ፦ የሚመጣው አንተ ነህን ወይስ ሌላውን እንጠብቅ? ብሎ ወደ አንተ ላከን አሉት።",
    "21": "በዚያች ሰአት ከደዌና ከስቃይ ከክፉዎች መናፍስትም ብዙዎችን ፈወሰ፥ ለብዙ እውሮችም ማየትን ሰጠ።",
    "22": "ኢየሱስም መልሶ፦ ሄዳችሁ ያያችሁትን የሰማችሁትንም ለዮሃንስ አውሩለት፤ እውሮች ያያሉ፥ አንካሶችም ይሄዳሉ፥ ለምፃሞችም ይነፃሉ፥ ደንቆሮዎችም ይሰማሉ፥ ሙታንም ይነሳሉ፥ ለድሆችም ወንጌል ይሰበካል፤",
    "23": "በእኔም የማይሰናከለው ሁሉ ብፁእ ነው አላቸው።",
    "24": "የዮሃንስ መልክተኞችም ከሄዱ በኋላ፥ ለህዝቡ ስለ ዮሃንስ ይናገር ጀመር እንዲህም አለ፦ ምን ልታዩ ወደ ምድረ በዳ ወጣችሁ? ነፋስ የሚወዘውዘውን ሸምበቆን? ወይስ ምን ልታዩ ወጣችሁ?",
    "25": "ቀጭን ልብስ የለበሰውን ሰውን? እነሆ፥ ጌጠኛ ልብስ የሚለብሱና በቅምጥልነት የሚኖሩ በነገስታት ቤት አሉ።",
    "26": "ወይስ ምን ልታዩ ወጣችሁ? ነቢይን? አዎን እላችኋለሁ፥ ከነቢይም የሚበልጠውን።",
    "27": "እነሆ፥ መንገድህን በፊትህ የሚጠርግ መልክተኛዬን በፊትህ እልካለሁ ተብሎ የተፃፈለት ይህ ነው።",
    "28": "እላችኋለሁ፥ ከሴቶች ከተወለዱት መካከል ከመጥምቁ ዮሃንስ የሚበልጥ ማንም የለም፤ በእግዚአብሔር መንግስት ግን ከሁሉ የሚያንሰው ይበልጠዋል።",
    "29": "የሰሙትም ህዝብ ሁሉ ቀራጮች እንኳ ሳይቀሩ በዮሃንስ ጥምቀት ተጠምቀው እግዚአብሔርን አፀደቁ፤",
    "30": "ፈሪሳውያንና ህግ አዋቂዎች ግን በእርሱ ስለ አልተጠመቁ የእግዚአብሔርን ምክር ከራሳቸው ጣሉ።",
    "31": "እንግዲህ የዚችን ትውልድ ሰዎች በምን አስመስላቸዋለሁ? ማንንስ ይመስላሉ?",
    "32": "በገበያ የሚቀመጡትን ልጆች ይመስላሉ፥ እርስ በርሳቸውም እየተጠራሩ፦ እንቢልታ ነፋንላችሁ አልዘፈናችሁምም፤ ሙሾ አወጣንላችሁ አላለቀሳችሁምም ይላል።",
    "33": "መጥምቁ ዮሃንስ እንጀራ ሳይበላ የወይን ጠጅም ሳይጠጣ መጥቶ ነበርና፦ ጋኔን አለበት አላችሁት።",
    "34": "የሰው ልጅ እየበላና እየጠጣ መጥቶአልና፦ እነሆ፥ በላተኛና የወይን ጠጅ ጠጭ፥ የቀራጮችና የሃጢአተኞች ወዳጅ አላችሁት።",
    "35": "ጥበብም ለልጆችዋ ሁሉ ፀደቀች።",
    "36": "ከፈሪሳውያንም አንድ ከእርሱ ጋር ይበላ ዘንድ ለመነው፤ በፈሪሳዊው ቤትም ገብቶ በማእድ ተቀመጠ።",
    "37": "እነሆም በዚያች ከተማ ሃጢአተኛ የነበረች አንዲት ሴት፤ በፈሪሳዊው ቤት በማእድ እንደ ተቀመጠ ባወቀች ጊዜ፥ ሽቱ የሞላበት የአልባስጥሮስ ቢልቃጥ አመጣች።",
    "38": "በስተ ኋላውም በእግሩ አጠገብ ቆማ እያለቀሰች በእንባዋ እግሩን ታርስ ጀመረች፥ በራስ ጠጉርዋም ታብሰው እግሩንም ትስመው ሽቱም ትቀባው ነበረች።",
    "39": "የጠራው ፈሪሳዊም አይቶ፦ ይህስ ነቢይ ቢሆን፥ ይህች የምትዳስሰው ሴት ማን እንደ ሆነች እንዴትስ እንደ ነበረች ባወቀ ነበር፥ ሃጢአተኛ ናትና ብሎ በልቡ አሰበ።",
    "40": "ኢየሱስም መልሶ፦ ስምኦን ሆይ፥ የምነግርህ ነገር አለኝ አለው። እርሱም፦ መምህር ሆይ፥ ተናገር አለ።",
    "41": "ለአንድ አበዳሪ ሁለት ተበዳሪዎች ነበሩት በአንዱ አምስት መቶ ዲናር ነበረበት በሁለተኛውም አምሳ።",
    "42": "የሚከፍሉትም ቢያጡ ለሁለቱም ተወላቸው። እንግዲህ ከእነርሱ አብልጦ የሚወደው ማንኛው ነው?",
    "43": "ስምኦንም መልሶ፦ ብዙ የተወለቱ ይመስለኛል አለ። እርሱም፦ በእውነት ፈረድህ አለው።",
    "44": "ወደ ሴቲቱም ዘወር ብሎ ስምኦንን እንዲህ አለው፦ ይህችን ሴት ታያለህን? እኔ ወደ ቤትህ ገባሁ፥ ውሃ ስንኳ ለእግሬ አላቀረብህልኝም፤ እርስዋ ግን በእንባዋ እግሬን አራሰች በጠጉርዋም አበሰች።",
    "45": "አንተ አልሳምኸኝም፤ እርስዋ ግን ከገባሁ ጀምራ እግሬን ከመሳም አላቋረጠችም።",
    "46": "አንተ ራሴን ዘይት አልቀባኸኝም፤ እርስዋ ግን እግሬን ሽቱ ቀባች።",
    "47": "ስለዚህ እልሃለሁ፥ እጅግ ወዳለችና ብዙ ያለው ሃጢአትዋ ተሰርዮላታል፤ ጥቂት ግን የሚሰረይለት ጥቂት ይወዳል።",
    "48": "እርስዋንም፦ ሃጢአትሽ ተሰርዮልሻል አላት።",
    "49": "ከእርሱም ጋር በማእድ ተቀምጠው የነበሩት በልባቸው፦ ሃጢአትን እንኳ የሚያስተሰርይ ይህ ማን ነው? ይሉ ጀመር።",
    "50": "ሴቲቱንም፦ እምነትሽ አድኖሻል፤ በሰላም ሂጂ አላት።"
}