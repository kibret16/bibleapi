{
    "1": "ሳይታክቱም ዘወትር ሊፀልዩ እንዲገባቸው የሚል ምሳሌን ነገራቸው፥",
    "2": "እንዲህ ሲል፦ በአንዲት ከተማ እግዚአብሔርን የማይፈራ ሰውንም የማያፍር አንድ ዳኛ ነበረ።",
    "3": "በዚያችም ከተማ አንዲት መበለት ነበረች፥ ወደ እርሱም እየመጣች፦ ከባላጋራዬ ፍረድልኝ ትለው ነበር።",
    "4": "አያሌ ቀንም አልወደደም፤ ከዚህ በኋላ ግን በልቡ፦ ምንም እግዚአብሔርን ባልፈራ ሰውንም ባላፍር፥",
    "5": "ይህች መበለት ስለምታደክመኝ ሁልጊዜም እየመጣች እንዳታውከኝ እፈርድላታለሁ አለ።",
    "6": "ጌታም አለ፦ አመፀኛው ዳኛ ያለውን ስሙ።",
    "7": "እግዚአብሔር እንኪያስ ቀንና ሌሊት ወደ እርሱ ለሚጮሁ ለሚታገሳቸውም ምርጦቹ አይፈርድላቸውምን?",
    "8": "እላችኋለሁ፥ ፈጥኖ ይፈርድላቸዋል። ነገር ግን የሰው ልጅ በመጣ ጊዜ በምድር እምነትን ያገኝ ይሆንን?",
    "9": "ፃድቃን እንደ ሆኑ በራሳቸው ለሚታመኑና ሌሎቹን ሁሉ በጣም ለሚንቁ ይህን ምሳሌ ነገራቸው፥",
    "10": "እንዲህ ሲል፦ ሁለት ሰዎች ሊፀልዩ ወደ መቅደስ ወጡ፥ አንዱ ፈሪሳዊ ሁለተኛውም ቀራጭ።",
    "11": "ፈሪሳዊም ቆሞ በልቡ ይህን ሲፀልይ፦ እግዚአብሔር ሆይ፥ እንደ ሌላ ሰው ሁሉ፥ ቀማኞችና አመፀኞች አመንዝሮችም፥ ወይም እንደዚህ ቀራጭ ስላልሆንሁ አመሰግንሃለሁ፤",
    "12": "በየሳምንቱ ሁለት ጊዜ እጦማለሁ፥ ከማገኘውም ሁሉ አስራት አወጣለሁ አለ።",
    "13": "ቀራጩ ግን በሩቅ ቆሞ አይኖቹን ወደ ሰማይ ሊያነሳ እንኳ አልወደደም፥ ነገር ግን፦ አምላክ ሆይ፥ እኔን ሃጢአተኛውን ማረኝ እያለ ደረቱን ይደቃ ነበር።",
    "14": "እላችኋለሁ፥ ከዚያ ይልቅ ይህ ፃድቅ ሆኖ ወደ ቤቱ ተመለሰ፤ ራሱን ከፍ የሚያደርግ ሁሉ ይዋረዳልና፥ ራሱን ግን የሚያዋርድ ከፍ ይላል።",
    "15": "እንዲዳስሳቸውም ህፃናትን ደግሞ ወደ እርሱ አመጡ፤ ደቀ መዛሙርቱም አይተው ገሰፁአቸው።",
    "16": "ኢየሱስ ግን ህፃናትን ወደ እርሱ ጠርቶ፦ ህፃናት ወደ እኔ ይመጡ ዘንድ ተዉአቸው አትከልክሉአቸውም፤ የእግዚአብሔር መንግስት እንደ እነዚህ ላሉት ናትና።",
    "17": "እውነት እላችኋለሁ፥ የእግዚአብሔርን መንግስት እንደ ህፃን የማይቀበላት ሁሉ ከቶ አይገባባትም አለ።",
    "18": "ከአለቆችም አንዱ፦ ቸር መምህር፥ የዘላለምን ህይወት እንድወርስ ምን ላድርግ? ብሎ ጠየቀው።",
    "19": "ኢየሱስም፦ ስለ ምን ቸር ትለኛለህ? ከአንዱ ከእግዚአብሔር በቀር ቸር ማንም የለም።",
    "20": "ትእዛዛቱን ታውቃለህ፥ አታመንዝር፥ አትግደል፥ አትስረቅ፥ በሃሰት አትመስክር፥ አባትህንና እናትህን አክብር አለው።",
    "21": "እርሱም፦ ይህን ሁሉ ከህፃንናቴ ጀምሬ ጠብቄአለሁ አለ።",
    "22": "ኢየሱስም ይህን ሰምቶ፦ አንዲት ገና ቀርታሃለች፤ ያለህን ሁሉ ሽጠህ ለድሆች ስጥ፥ በሰማይም መዝገብ ታገኛለህ፥ መጥተህም ተከተለኝ አለው።",
    "23": "እርሱ ግን ይህን ሰምቶ እጅግ ባለ ጠጋ ነበርና ብዙ አዘነ።",
    "24": "ኢየሱስም ብዙ እንዳዘነ አይቶ፦ ገንዘብ ላላቸው ወደ እግዚአብሔር መንግስት መግባት እንዴት ጭንቅ ይሆናል።",
    "25": "ባለ ጠጋ ወደ እግዚአብሔር መንግስት ከሚገባ ይልቅ ግመል በመርፌ ቀዳዳ ሊገባ ይቀላል አለ።",
    "26": "የሰሙትም፦ እንግዲህ ማን ሊድን ይችላል? አሉ።",
    "27": "እርሱ ግን፦ በሰው ዘንድ የማይቻል በእግዚአብሔር ዘንድ ይቻላል አለ።",
    "28": "ጴጥሮስም፦ እነሆ፥ እኛ ሁሉን ትተን ተከተልንህ አለ።",
    "29": "እርሱም፦ እውነት እላችኋለሁ፥ ስለ እግዚአብሔር መንግስት ቤትን ወይም ወላጆችን ወይም ወንድሞችን ወይም ሚስትን ወይም ልጆችን የተወ፥",
    "30": "በዚህ ዘመን ብዙ እጥፍ በሚመጣውም አለም የዘላለምን ህይወት የማይቀበል ማንም የለም አላቸው።",
    "31": "አስራ ሁለቱንም ወደ እርሱ አቅርቦ እንዲህ አላቸው፦ እነሆ፥ ወደ ኢየሩሳሌም እንወጣለን፥ ስለ ሰው ልጅም በነቢያት የተፃፈው ሁሉ ይፈፀማል።",
    "32": "ለአህዛብ አሳልፈው ይሰጡታልና፥ ይዘብቱበትማል ያንገላቱትማል ይተፉበትማል፤",
    "33": "ከገረፉትም በኋላ ይገድሉታል፥ በሶስተኛውም ቀን ይነሳል።",
    "34": "እነርሱም ከዚህ ነገር ምንም አላስተዋሉም፥ ይህም ቃል ተሰውሮባቸው ነበር፥ የተናገረውንም አላወቁም።",
    "35": "ወደ ኢያሪኮም በቀረበ ጊዜ አንድ እውር እየለመነ በመንገድ ዳር ተቀምጦ ነበር።",
    "36": "ህዝብም ሲያልፍ ሰምቶ፦ ይህ ምንድር ነው? ብሎ ጠየቀ።",
    "37": "እርሱም፦ የናዝሬቱ ኢየሱስ ያልፋል ብለው አወሩለት።",
    "38": "እርሱም፦ የዳዊት ልጅ፥ ኢየሱስ ሆይ፥ ማረኝ እያለ ጮኸ።",
    "39": "በስተ ፊት ይሄዱ የነበሩትም ዝም እንዲል ገሰፁት፤ እርሱ ግን፦ የዳዊት ልጅ ሆይ፥ ማረኝ እያለ አብዝቶ ጮኸ።",
    "40": "ኢየሱስም ቆሞ ወደ እርሱ እንዲያመጡት አዘዘ። በቀረበም ጊዜ፦ ምን ላደርግልህ ትወዳለህ? ብሎ ጠየቀው።",
    "41": "እርሱም፦ ጌታ ሆይ፥ አይ ዘንድ ነው አለው።",
    "42": "ኢየሱስም፦ እይ፤ እምነትህ አድኖሃል አለው።",
    "43": "በዚያን ጊዜም አየ፥ እግዚአብሄንም እያከበረ ተከተለው። ህዝቡም ሁሉ አይተው እግዚአብሔርን አመሰገኑ።"
}