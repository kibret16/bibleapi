{
    "1": "ቀራጮችና ሃጢአተኞችም ሁሉ ሊሰሙት ወደ እርሱ ይቀርቡ ነበር።",
    "2": "ፈሪሳውያንና ፃፎችም፦ ይህስ ሃጢአተኞችን ይቀበላል ከእነርሱም ጋር ይበላል ብለው እርስ በርሳቸው አንጎራጎሩ።",
    "3": "ይህንም ምሳሌ ነገራቸው እንዲህ ሲል፦",
    "4": "መቶ በግ ያለው ከእነርሱም አንዱ ቢጠፋ፥ ዘጠና ዘጠኙን በበረሃ ትቶ የጠፋውን እስኪያገኘው ድረስ ሊፈልገው የማይሄድ ከእናንተ ማን ነው?",
    "5": "ባገኘውም ጊዜ ደስ ብሎት በጫንቃው ይሸከመዋል፤",
    "6": "ወደ ቤትም በመጣ ጊዜ ወዳጆቹንና ጎረቤቶቹን በአንድነት ጠርቶ፦ የጠፋውን በጌን አግኝቼዋለሁና ከእኔ ጋር ደስ ይበላችሁ ይላቸዋል።",
    "7": "እላችኋለሁ፥ እንዲሁ ንስሃ ከማያስፈልጋቸው ከዘጠና ዘጠኝ ፃድቃን ይልቅ ንስሃ በሚገባ በአንድ ሃጢአተኛ በሰማይ ደስታ ይሆናል።",
    "8": "ወይም አስር ድሪም ያላት አንድ ድሪም ቢጠፋባት፥ መብራት አብርታ ቤትዋንም ጠርጋ እስክታገኘው ድረስ አጥብቃ የማትፈልግ ሴት ማን ናት?",
    "9": "ባገኘችውም ጊዜ ወዳጆችዋንና ጎረቤቶችዋን በአንድነት ጠርታ፦ የጠፋውን ድሪሜን አግኝቼዋለሁና ከእኔ ጋር ደስ ይበላችሁ ትላቸዋለች።",
    "10": "እላችኋለሁ፥ እንዲሁ ንስሃ በሚገባ በአንድ ሃጢአተኛ በእግዚአብሔር መላእክት ፊት ደስታ ይሆናል።",
    "11": "እንዲህም አለ፦ አንድ ሰው ሁለት ልጆች ነበሩት።",
    "12": "ከእነርሱም ታናሹ አባቱን፦ አባቴ ሆይ፥ ከገንዘብህ የሚደርሰኝን ክፍል ስጠኝ አለው። ገንዘቡንም አካፈላቸው።",
    "13": "ከጥቂት ቀንም በኋላ ታናሹ ልጅ ገንዘቡን ሁሉ ሰብስቦ ወደ ሩቅ አገር ሄደ፥ ከዚያም እያባከነ ገንዘቡን በተነ።",
    "14": "ሁሉንም ከከሰረ በኋላ በዚያች አገር ፅኑ ራብ ሆነ፥ እርሱም ይጨነቅ ጀመር።",
    "15": "ሄዶም ከዚያች አገር ሰዎች ከአንዱ ጋር ተዳበለ፥ እርሱም እሪያ ሊያሰማራ ወደ ሜዳ ሰደደው።",
    "16": "እሪያዎችም ከሚበሉት አሰር ሊጠግብ ይመኝ ነበር፥ የሚሰጠውም አልነበረም።",
    "17": "ወደ ልቡም ተመልሶ እንዲህ አለ፦ እንጀራ የሚተርፋቸው የአባቴ ሞያተኞች ስንት ናቸው? እኔ ግን ከዚህ በራብ እጠፋለሁ።",
    "18": "ተነስቼም ወደ አባቴ እሄዳለሁና፦ አባቴ ሆይ፥ በሰማይና በፊትህ በደልሁ፥",
    "19": "ወደ ፊትም ልጅህ ልባል አይገባኝም፤ ከሞያተኞችህ እንደ አንዱ አድርገኝ እለዋለሁ።",
    "20": "ተነስቶም ወደ አባቱ መጣ። እርሱም ገና ሩቅ ሳለ አባቱ አየውና አዘነለት፥ ሮጦም አንገቱን አቀፈውና ሳመው።",
    "21": "ልጁም፦ አባቴ ሆይ፥ በሰማይና በፊትህ በደልሁ፥ ወደ ፊትም ልጅህ ልባል አይገባኝም አለው።",
    "22": "አባቱ ግን ባርያዎቹን አለ፦ ፈጥናችሁ ከሁሉ የተሻለ ልብስ አምጡና አልብሱት፥ ለእጁ ቀለበት ለእግሩም ጫማ ስጡ፤",
    "23": "የሰባውን ፊሪዳ አምጥታችሁ እረዱት፥ እንብላም ደስም ይበለን፤",
    "24": "ይህ ልጄ ሞቶ ነበርና ደግሞም ህያው ሆኖአል፤ ጠፍቶም ነበር ተገኝቶአልም። ደስም ይላቸው ጀመር።",
    "25": "ታላቁ ልጁ በእርሻ ነበረ፤ መጥቶም ወደ ቤት በቀረበ ጊዜ የመሰንቆና የዘፈን ድምፅ ሰማ፤",
    "26": "ከብላቴናዎችም አንዱን ጠርቶ፦ ይህ ምንድር ነው? ብሎ ጠየቀ።",
    "27": "እርሱም፦ ወንድምህ መጥቶአልና በደህና ስላገኘው አባትህ የሰባውን ፊሪዳ አረደለት አለው።",
    "28": "ተቆጣም ሊገባም አልወደደም፤ አባቱም ወጥቶ ለመነው።",
    "29": "እርሱ ግን መልሶ አባቱን፦ እነሆ፥ ይህን ያህል አመት እንደ ባርያ ተገዝቼልሃለሁ ከትእዛዝህም ከቶ አልተላለፍሁም፤ ለእኔም ከወዳጆቼ ጋር ደስ እንዲለኝ አንድ ጥቦት ስንኳ አልሰጠኸኝም፤",
    "30": "ነገር ግን ገንዘብህን ከጋለሞቶች ጋር በልቶ ይህ ልጅህ በመጣ ጊዜ፥ የሰባውን ፊሪዳ አረድህለት አለው።",
    "31": "እርሱ ግን፦ ልጄ ሆይ፥ አንተ ሁልጊዜ ከእኔ ጋር ነህ፥ ለእኔም የሆነ ሁሉ የአንተ ነው፤",
    "32": "ዳሩ ግን ይህ ወንድምህ ሞቶ ነበረ ህያው ስለ ሆነ ጠፍቶም ነበር ስለ ተገኘ ደስ እንዲለን ፍስሃም እንድናደርግ ይገባናል አለው።"
}