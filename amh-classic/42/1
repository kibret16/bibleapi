{
    "1-4": "የከበርህ ቴዎፍሎስ ሆይ፥ ከመጀመሪያው በአይን ያዩትና የቃሉ አገልጋዮች የሆኑት እንዳስተላለፉልን፥ በኛ ዘንድ ስለ ተፈፀመው ነገር ብዙዎች ታሪክን በየተራው ለማዘጋጀት ስለ ሞከሩ፥ እኔ ደግሞ ስለ ተማርኸው ቃል እርግጡን እንድታውቅ በጥንቃቄ ሁሉን ከመጀመሪያው ተከትዬ በየተራው ልፅፍልህ መልካም ሆኖ ታየኝ።",
    "5": "በይሁዳ ንጉስ በሄሮድስ ዘመን ከአብያ ክፍል የሆነ ዘካርያስ የሚባል አንድ ካህን ነበረ፤ ሚስቱም ከአሮን ልጆች ነበረች፥ ስምዋም ኤልሳቤጥ ነበረ።",
    "6": "ሁለቱም በጌታ ትእዛዝና ህግጋት ሁሉ ያለ ነቀፋ እየሄዱ በእግዚአብሔር ፊት ፃድቃን ነበሩ።",
    "7": "ኤልሳቤጥም መካን ነበረችና ልጅ አልነበራቸውም፤ ሁለቱም በእድሜያቸው አርጅተው ነበር።",
    "8": "እርሱም በክፍሉ ተራ በእግዚአብሔር ፊት ሲያገለግል፥",
    "9": "እንደ ካህናት ስርአት ወደ ጌታ ቤተ መቅደስ ገብቶ ለማጠን እጣ ደረሰበት።",
    "10": "በእጣንም ጊዜ ህዝቡ ሁሉ በውጭ ቆመው ይፀልዩ ነበር።",
    "11": "የጌታም መልአክ በእጣኑ መሰዊያ ቀኝ ቆሞ ታየው።",
    "12": "ዘካርያስም ባየው ጊዜ ደነገጠ፥ ፍርሃትም ወደቀበት።",
    "13": "መልአኩም እንዲህ አለው፦ ዘካርያስ ሆይ፥ ፀሎትህ ተሰምቶልሃልና አትፍራ ሚስትህ ኤልሳቤጥም ወንድ ልጅ ትወልድልሃለች፥ ስሙንም ዮሃንስ ትለዋለህ።",
    "14": "ደስታና ተድላም ይሆንልሃል፥ በመወለዱም ብዙዎች ደስ ይላቸዋል።",
    "15": "በጌታ ፊት ታላቅ ይሆናልና፥ የወይን ጠጅና የሚያሰክር መጠጥ አይጠጣም፤ ገናም በእናቱ ማህፀን ሳለ መንፈስ ቅዱስ ይሞላበታል፤",
    "16": "ከእስራኤልም ልጆች ብዙዎችን ወደ ጌታ ወደ አምላካቸው ይመልሳል።",
    "17": "እርሱም የተዘጋጁትን ህዝብ ለጌታ እንዲያሰናዳ፥ የአባቶችን ልብ ወደ ልጆች የማይታዘዙትንም ወደ ፃድቃን ጥበብ ይመልስ ዘንድ በኤልያስ መንፈስና ሃይል በፊቱ ይሄዳል።",
    "18": "ዘካርያስም መልአኩን፦ እኔ ሽማግሌ ነኝ ምስቴም በእድሜዋ አርጅታለችና ይህን በምን አውቃለሁ? አለው።",
    "19": "መልአኩም መልሶ፦ እኔ በእግዚአብሔር ፊት የምቆመው ገብርኤል ነኝ፥ እንድናገርህም ይህችንም የምስራች እንድሰብክልህ ተልኬ ነበር፤",
    "20": "እነሆም፥ በጊዜው የሚፈፀመውን ቃሌን ስላላመንህ፥ ይህ ነገር እስከሚሆን ቀን ድረስ ዲዳ ትሆናለህ መናገርም አትችልም አለው።",
    "21": "ህዝቡም ዘካርያስን ይጠብቁት ነበር፤ በቤተ መቅደስም ውስጥ ስለ ዘገየ ይደነቁ ነበር።",
    "22": "በወጣም ጊዜ ሊነግራቸው አልቻለም፥ በቤተ መቅደስም ራእይ እንዳየ አስተዋሉ፤ እርሱም ይጠቅሳቸው ነበር፤ ድዳም ሆኖ ኖረ።",
    "23": "የማገልገሉም ወራት ሲፈፀም ወደ ቤቱ ሄደ።",
    "24-25": "ከዚህም ወራት በኋላ ሚስቱ ኤልሳቤጥ ፀነሰችና፦ ነቀፌታዬን ከሰው መካከል ያስወግድልኝ ዘንድ ጌታ በተመለከተበት ወራት እንዲህ አድርጎልኛል ስትል ራስዋን አምስት ወር ሰወረች።",
    "26": "በስድስተኛውም ወር መልአኩ ገብርኤል ናዝሬት ወደምትባል ወደ ገሊላ ከተማ፥",
    "27": "ከዳዊት ወገን ለሆነው ዮሴፍ ለሚባል ሰው ወደ ታጨች ወደ አንዲት ድንግል ከእግዚአብሔር ዘንድ ተላከ፥ የድንግሊቱም ስም ማርያም ነበረ።",
    "28": "መልአኩም ወደ እርስዋ ገብቶ፦ ደስ ይበልሽ፥ ፀጋ የሞላብሽ ሆይ፥ ጌታ ከአንቺ ጋር ነው፤ አንቺ ከሴቶች መካከል የተባረክሽ ነሽ አላት።",
    "29": "እርስዋም ባየችው ጊዜ ከንግግሩ በጣም ደነገጠችና፦ ይህ እንዴት ያለ ሰላምታ ነው? ብላ አሰበች።",
    "30": "መልአኩም እንዲህ አላት፦ ማርያም ሆይ፥ በእግዚአብሔር ፊት ፀጋ አግኝተሻልና አትፍሪ።",
    "31": "እነሆም፥ ትፀንሻለሽ ወንድ ልጅም ትወልጃለሽ፥ ስሙንም ኢየሱስ ትዪዋለሽ።",
    "32": "እርሱ ታላቅ ይሆናል የልኡል ልጅም ይባላል፥ ጌታ አምላክም የአባቱን የዳዊትን ዙፋን ይሰጠዋል፤",
    "33": "በያእቆብ ቤትም ላይ ለዘለላም ይነግሳል፥ ለመንግስቱም መጨረሻ የለውም።",
    "34": "ማርያምም መልአኩን፦ ወንድ ስለማላውቅ ይህ እንዴት ይሆናል? አለችው።",
    "35": "መልአኩም መልሶ እንዲህ አላት፦ መንፈስ ቅዱስ በአንቺ ላይ ይመጣል፥ የልኡልም ሃይል ይፀልልሻል ስለዚህ ደግሞ ከአንቺ የሚወለደው ቅዱስ የእግዚአብሔር ልጅ ይባላል።",
    "36": "እነሆም ዘመድሽ ኤልሳቤጥ፥ እርስዋ ደግሞ በእርጅናዋ ወንድ ልጅ ፀንሳለች፥ ለእርስዋም መካን ትባል ለነበረችው ይህ ስድስተኛ ወር ነው፤",
    "37": "ለእግዚአብሔር የሚሳነው ነገር የለምና።",
    "38": "ማርያምም፦ እነሆኝ የጌታ ባርያ እንደ ቃልህ ይሁንልኝ አለች። መልአኩም ከእርስዋ ሄደ።",
    "39": "ማርያምም በዚያ ወራት ተነስታ ወደ ተራራማው አገር ወደ ይሁዳ ከተማ ፈጥና ወጣች፥",
    "40": "ወደ ዘካርያስም ቤት ገብታ ኤልሳቤጥን ተሳለመቻት።",
    "41": "ኤልሳቤጥም የማርያምን ሰላምታ በሰማች ጊዜ ፅንሱ በማህፀንዋ ውስጥ ዘለለ፤ በኤልሳቤጥም መንፈስ ቅዱስ ሞላባት፥",
    "42": "በታላቅ ድምፅም ጮሃ እንዲህ አለች፦ አንቺ ከሴቶች መካከል የተባረክሽ ነሽ፥ የማህፀንሽም ፍሬ የተባረከ ነው።",
    "43": "የጌታዬ እናት ወደ እኔ ትመጣ ዘንድ እንዴት ይሆንልኛል?",
    "44": "እነሆ፥ የሰላምታሽ ድምፅ በጆሮዬ በመጣ ጊዜ ፅንሱ በማህፀኔ በደስታ ዘሎአልና።",
    "45": "ከጌታ፤ የተነገረላት ቃል ይፈፀማልና ያመነች ብፅእት ናት።",
    "46": "ማርያምም እንዲህ አለች፦",
    "47": "ነፍሴ ጌታን ታከብረዋለች፥ መንፈሴም በአምላኬ በመድሃኒቴ ሃሴት ታደርጋለች፤",
    "48": "የባርያይቱን ውርደት ተመልክቶአልና። እነሆም፥ ከዛሬ ጀምሮ ትውልድ ሁሉ ብፅእት ይሉኛል፤",
    "49": "ብርቱ የሆነ እርሱ በእኔ ታላቅ ስራ አድርጎአልና፤ ስሙም ቅዱስ ነው።",
    "50": "ምህረቱም ለሚፈሩት እስከ ትውልድና ትውልድ ይኖራል።",
    "51": "በክንዱ ሃይል አድርጎአል፤ ትእቢተኞችን በልባቸው አሳብ በትኖአል፤",
    "52": "ገዥዎችን ከዙፋናቸው አዋርዶአል፤ ትሁታንንም ከፍ አድርጎአል፤",
    "53": "የተራቡትን በበጎ ነገር አጥግቦአል፤ ባለ ጠጎችንም ባዶአቸውን ሰዶአቸዋል።",
    "54-55": "ለአባቶቻችን እንደ ተናገረ፥ ለአብርሃምና ለዘሩ ለዘላለም ምህረቱ ትዝ እያለው እስራኤልን ብላቴናውን ረድቶአል።",
    "56": "ማርያምም ሶስት ወር የሚያህል በእርስዋ ዘንድ ተቀመጠች ወደ ቤትዋም ተመለሰች።",
    "57": "የኤልሳቤጥም የመውለጃዋ ጊዜ ደረሰ፥ ወንድ ልጅም ወለደች።",
    "58": "ጎረቤቶችዋም ዘመዶችዋም ጌታ ምህረቱን እንዳገነነላት ሰምተው ከእርስዋ ጋር ደስ አላቸው።",
    "59": "በስምንተኛውም ቀን ህፃኑን ሊገርዙት መጡ፥ በአባቱም ስም ዘካርያስ ሊሉት ወደዱ።",
    "60": "እናቱ ግን መልሳ፦ አይሆንም፥ ዮሃንስ ይባል እንጂ አለች።",
    "61": "እነርሱም፦ ከወገንሽ ማንም በዚህ ስም የተጠራ የለም አሉአት።",
    "62": "አባቱንም ማን ሊባል እንዲወድ ጠቀሱት።",
    "63": "ብራናም ለምኖ፦ ስሙ ዮሃንስ ነው ብሎ ፃፈ። ሁሉም አደነቁ።",
    "64": "ያንጊዜም አፉ ተከፈተ መላሱም ተፈታ እግዚአብሔርንም እየባረከ ተናገረ።",
    "65": "ለጎረቤቶቻቸውም ሁሉ ፍርሃት ሆነ፤ ይህም ሁሉ ነገር በይሁዳ በተራራማው አገር ሁሉ ተወራ፤",
    "66": "የሰሙትም ሁሉ፦ እንኪያ ይህ ህፃን ምን ይሆን? እያሉ በልባቸው አኖሩት፤ የጌታ እጅ ከእርሱ ጋር ነበረችና።",
    "67": "አባቱ ዘካርያስም መንፈስ ቅዱስ ሞላበትና ትንቢት ተናገረ እንዲህም አለ፦",
    "68": "የእስራኤል ጌታ አምላክ ይባረክ፥ ጎብኝቶ ለህዝቡ ቤዛ አድርጎአልና፤",
    "69-70": "ከጥንት ጀምሮ በነበሩት በቅዱሳን ነቢያት አፍ እንደ ተናገረ፥ በብላቴናው በዳዊት ቤት የመዳን ቀንድን አስነስቶልናል፤",
    "71": "ማዳኑም ከወደረኞቻችንና ከሚጠሉን ሁሉ እጅ ነው፤",
    "72-73": "እንደዚህ ለአባቶቻችን ምህረት አደረገ፤ ለአባታችን ለአብርሃምም የማለውን መሃላውን ቅዱሱን ኪዳን አሰበ፤",
    "74-75": "በእርሱም ከጠላቶቻችን እጅ ድነን በዘመናችን ሁሉ ያለ ፍርሃት በቅድስናና በፅድቅ በፊቱ እንድናገለግለው ሰጠን።",
    "76": "ደግሞም አንተ ህፃን ሆይ፥ የልኡል ነቢይ ትባላለህ፥ መንገዱን ልትጠርግ በጌታ ፊት ትሄዳለህና፤",
    "77": "እንደዚህም የሃጢአታቸው ስርየት የሆነውን የመዳን እውቀት ለህዝቡ ትሰጣለህ፤",
    "78": "ይህም ከላይ የመጣ ብርሃን በጎበኘበት በአምላካችን ምህረትና ርህራሄ ምክንያት ነው፤",
    "79": "ብርሃኑም በጨለማና በሞት ጥላ ተቀምጠው ላሉት ያበራል እግሮቻችንንም በሰላም መንገድ ያቀናል።",
    "80": "ህፃኑም አደገ በመንፈስም ጠነከረ፥ ለእስራኤልም እስከ ታየበት ቀን ድረስ በምድረ በዳ ኖረ።"
}