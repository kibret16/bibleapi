{
    "1": "በዚያን ጊዜም ሰዎች መጥተው ጲላጦስ ደማቸውን ከመስዋእታቸው ጋር ስላደባለቀው ስለ ገሊላ ሰዎች አወሩለት።",
    "2": "ኢየሱስም መልሶ እንዲህ አላቸው፦ እነዚህ የገሊላ ሰዎች ይህ ስለ ደረሰባቸው ከገሊላ ሰዎች ሁሉ ይልቅ ሃጢአተኞች የሆኑ ይመስሉአችኋልን?",
    "3": "እላችኋለሁ፥ አይደለም፤ ነገር ግን ንስሃ ባትገቡ ሁላችሁ እንዲሁ ትጠፋላችሁ።",
    "4": "ወይስ በሰሌሆም ግንቡ የወደቀባቸውና የገደላቸው እነዚያ አስራ ስምንት ሰዎች በኢየሩሳሌም ከሚኖሩት ሁሉ ይልቅ በደለኞች ይመስሉአችኋልን? አይደለም፥ እላችኋለሁ፤",
    "5": "ነገር ግን ንስሃ ባትገቡ ሁላችሁ እንደዚሁ ትጠፋላችሁ።",
    "6": "ይህንም ምሳሌ አለ፦ ለአንድ ሰው በወይኑ አትክልት የተተከለች በለስ ነበረችው፥ ፍሬም ሊፈልግባት መጥቶ ምንም አላገኘም።",
    "7": "የወይን አትክልት ሰራተኛውንም፦ እነሆ፥ ከዚህች በለስ ፍሬ ልፈልግ ሶስት አመት እየመጣሁ ምንም አላገኘሁም፤ ቁረጣት፤ ስለ ምን ደግሞ መሬቱን ታጎሳቁላለች? አለው።",
    "8": "እርሱ ግን መልሶ፦ ጌታ ሆይ፥ ዙሪያዋን እስክኮተኩትላትና ፋንድያ እስካፈስላት ድረስ በዚች አመት ደግሞ ተዋት።",
    "9": "ወደ ፊትም ብታፈራ፥ ደህና ነው፤ ያለዚያ ግን ትቆርጣታለህ አለው።",
    "10": "በሰንበትም በአንድ ምኩራብ ያስተምር ነበር።",
    "11": "እነሆም፥ ከአስራ ስምንት አመት ጀምሮ የድካም መንፈስ ያደረባት ሴት ነበረች፥ እርስዋም ጎባጣ ነበረች ቀንታም ልትቆም ከቶ አልተቻላትም።",
    "12": "ኢየሱስም ባያት ጊዜ ጠራትና። አንቺ ሴት፥ ከድካምሽ ተፈትተሻል አላት፥ እጁንም ጫነባት፤",
    "13": "ያን ጊዜም ቀጥ አለች፥ እግዚአብሔርንም አመሰገነች።",
    "14": "የምኩራብ አለቃ ግን ኢየሱስ በሰንበት ስለ ፈወሰ ተቆጥቶ መለሰና ህዝቡን፦ ሊሰራባቸው የሚገባ ስድስት ቀኖች አሉ፤ እንግዲህ በእነርሱ መጥታችሁ ተፈወሱ እንጂ በሰንበት አይደለም አለ።",
    "15": "ጌታም መልሶ፦ እናንተ ግብዞች፥ ከእናንተ እያንዳንዱ በሰንበት በሬውን ወይስ አህያውን ከግርግሙ ፈትቶ ውሃ ሊያጠጣው ይወስደው የለምን?",
    "16": "ይህችም የአብርሃም ልጅ ሆና ከአስራ ስምንት አመት ጀምሮ ሰይጣን ያሰራት በሰንበት ቀን ከዚህ እስራት ልትፈታ አይገባምን? አለው።",
    "17": "ይህንም ሲናገር ሳለ የተቃወሙት ሁሉ አፈሩ፤ ከእርሱም በተደረገው ድንቅ ሁሉ ህዝቡ ሁሉ ደስ አላቸው።",
    "18": "እርሱም፦ የእግዚአብሔር መንግስት ምን ትመስላለች፥ በምንስ አስመስላታለሁ?",
    "19": "ሰው ወስዶ በአትክልቱ የጣላትን የሰናፍጭ ቅንጣት ትመስላለች፤ አደገችም ታላቅ ዛፍም ሆነች፥ የሰማይ ወፎችም በቅርንጫፎችዋ ሰፈሩ አለ።",
    "20": "ደግሞም፥ የእግዚአብሔርን መንግስት በምን አስመስላታለሁ?",
    "21": "ሴት ወስዳ ሁሉ እስኪቦካ ድረስ በሶስት መስፈሪያ ዱቄት የሸሸገችውን እርሾ ትመስላለች አለ።",
    "22": "ወደ ኢየሩሳሌም ሲሄድ ከተማዎችንና መንደሮችን እያስተማረ ያልፍ ነበር።",
    "23": "አንድ ሰውም፦ ጌታ ሆይ፥ የሚድኑ ጥቂቶች ናቸውን? አለው። እርሱም እንዲህ አላቸው፦",
    "24": "በጠበበው በር ለመግባት ተጋደሉ፤ እላችኋለሁና፥ ብዙዎች ሊገቡ ይፈልጋሉ አይችሉምም።",
    "25": "ባለቤቱ ተነስቶ በሩን ከቆለፈ በኋላ፥ እናንተ በውጭ ቆማችሁ፦ ጌታ ሆይ፥ ጌታ ሆይ፥ ክፈትልን እያላችሁ በሩን ልታንኳኩ ትጀምራላችሁ እርሱም መልሶ፦ ከወዴት እንደ ሆናችሁ አላውቃችሁም ይላችኋል።",
    "26": "በዚያን ጊዜም፦ በፊትህ በላን ጠጣንም በአደባባያችንም አስተማርህ ልትሉ ትጀምራላችሁ፤",
    "27": "እርሱም፦ እላችኋለሁ፥ ከወዴት እንደ ሆናችሁ አላውቃችሁም፤ ሁላችሁ አመፀኞች፥ ከእኔ ራቁ ይላችኋል።",
    "28": "አብርሃምንና ይስሃቅን ያእቆብንም ነቢያትንም ሁሉ በእግዚአብሔር መንግስት ባያችሁ ጊዜ፥ እናንተ ግን ወደ ውጭ ተጥላችሁ ስትቀሩ፥ በዚያ ልቅሶና ጥርስ ማፋጨት ይሆናል።",
    "29": "ከምስራቅና ከምእራብም ከሰሜንና ከደቡብም ይመጣሉ፥ በእግዚአብሔርም መንግስት በማእድ ይቀመጣሉ።",
    "30": "እነሆም፥ ከኋለኞች ፊተኞች የሚሆኑ አሉ፥ ከፊተኞችም ኋለኞች የሚሆኑ አሉ።",
    "31": "በዚያን ሰአት ከፈሪሳውያን አንዳንዱ ቀርበው፦ ሄሮድስ ሊገድልህ ይወዳልና ከዚህ ውጣና ሂድ አሉት።",
    "32": "እንዲህም አላቸው፦ ሄዳችሁ ለዚያች ቀበሮ፦ እነሆ፥ ዛሬና ነገ አጋንንትን አወጣለሁ በሽተኞችንም እፈውሳለሁ፥ በሶስተኛውም ቀን እፈፀማለሁ በሉአት።",
    "33": "ዳሩ ግን ነቢይ ከኢየሩሳሌም ውጭ ይጠፋ ዘንድ አይገባውምና ዛሬና ነገ ከነገ በስቲያም ልሄድ ያስፈልገኛል።",
    "34": "ኢየሩሳሌም፥ ኢየሩሳሌም፥ ነቢያትን የምትገድል ወደ እርስዋ የተላኩትንም የምትወግር፥ ዶሮ ጫጩቶችዋን በክንፎችዋ በታች እንደምትሰበስብ ልጆችሽን እሰበስብ ዘንድ ስንት ጊዜ ወደድሁ፥ እናንተም አልወደዳችሁም።",
    "35": "እነሆ፥ ቤታችሁ የተፈታ ሆኖ ይቀርላችኋል። እላችኋለሁም፥ በጌታ ስም የሚመጣ የተባረከ ነው እስክትሉ ድረስ ከእንግዲህ ወዲህ አታዩኝም።"
}