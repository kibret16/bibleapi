{
    "1": "ጢባርዮስ ቄሳርም በነገሰ በአስራ አምስተኛይቱ አመት፥ ጴንጤናዊው ጲላጦስም በይሁዳ ሲገዛ፥ ሄሮድስም በገሊላ የአራተኛው ክፍል ገዥ፥ ወንድሙ ፊልጶስም በኢጡርያስ በጥራኮኒዶስም አገር የአራተኛው ክፍል ገዥ፥ ሊሳኒዮስም በሳቢላኒስ የአራተኛው ክፍል ገዥ ሆነው ሳሉ፥",
    "2": "ሃናና ቀያፋም ሊቃነ ካህናት ሳሉ፥ የእግዚአብሔር ቃል ወደ ዘካርያስ ልጅ ወደ ዮሃንስ በምድረ በዳ መጣ።",
    "3-6": "በነቢዩ በኢሳይያስ ቃል መፅሃፍ፦ የጌታን መንገድ አዘጋጁ ጥርጊያውንም አቅኑ እያለ በምድረ በዳ የሚጮህ ሰው ድምፅ፤ አዘቅቱ ሁሉ ይሙላ ተራራውና ኮረብታውም ሁሉ ዝቅ ይበል፥ ጠማማውም የቀና መንገድ ይሁን፥ ሸካራውም መንገድ ትክክል ይሁን፤ ስጋም የለበሰ ሁሉ የእግዚአብሔርን ማዳን ይይ ተብሎ እንደ ተፃፈ ለሃጢአት ስርየት የንስሃን ጥምቀት እየሰበከ በዮርዳኖስ ዙሪያ ወዳለችው አገር ሁሉ መጣ።",
    "7": "ስለዚህ ከእርሱ ሊጠመቁ ለወጡት ህዝብ እንዲህ ይላቸው ነበር፦ እናንተ የእፉኝት ልጆች፥ ከሚመጣው ቁጣ እንድትሸሹ ማን አመለከታችሁ?",
    "8": "እንግዲህ ለንስሃ የሚገባ ፍሬ አድርጉ፤ በልባችሁም፦ አብርሃም አባት አለን ማለትን አትጀምሩ፤ ከእነዚህ ድንጋዮች ለአብርሃም ልጆች ሊያስነሳለት እግዚአብሔር እንዲችል እላችኋለሁና።",
    "9": "አሁንስ ምሳር ደግሞ በዛፎች ስር ተቀምጦአል፤ እንግዲህ መልካም ፍሬ የማያደርግ ዛፍ ሁሉ ይቆረጣል ወደ እሳትም ይጣላል።",
    "10": "ህዝቡም፦ እንግዲህ ምን እናድርግ? ብለው ይጠይቁት ነበር።",
    "11": "መልሶም፦ ሁለት ልብስ ያለው ለሌለው ያካፍል፥ ምግብም ያለው እንዲሁ ያድርግ ይል ነበር።",
    "12": "ቀራጮችም ደግሞ ሊጠመቁ መጥተው፦ መምህር ሆይ፥ ምን እናድርግ? አሉት።",
    "13": "ከታዘዘላችሁ አብልጣችሁ አትውሰዱ አላቸው።",
    "14": "ጭፍሮችም ደግሞ፦ እኛ ደግሞ ምን እናድርግ? ብለው ይጠይቁት ነበር። እርሱም፦ በማንም ግፍ አትስሩ ማንንም በሃሰት አትክሰሱ፥ ደመወዛችሁም ይብቃችሁ አላቸው።",
    "15": "ህዝቡም ሲጠብቁ ሳሉ ሁሉም በልባቸው ስለ ዮሃንስ፦ ይህ ክርስቶስ ይሆንን? ብለው ሲያስቡ ነበር፥",
    "16": "ዮሃንስ መልሶ፦ እኔስ በውሃ አጠምቃችኋለሁ፤ ነገር ግን የጫማውን ጠፍር መፍታት ከማይገባኝ ከእኔ የሚበረታ ይመጣል፤ እርሱ በመንፈስ ቅዱስና በእሳት ያጠምቃችኋል፤",
    "17": "መንሹም በእጁ ነው፥ አውድማውንም ፈፅሞ ያጠራል፥ ስንዴውንም በጎተራው ይከታል፥ ገለባውን ግን በማይጠፋ እሳት ያቃጥለዋል አላቸው።",
    "18": "ስለዚህ ህዝቡን በብዙ ሌላ ምክር እየመከራቸው ወንጌልን ይሰብክላቸው ነበር፤",
    "19": "የአራተኛው ክፍል ገዥ ሄሮድስ ግን፥ ስለ ሄሮድያዳ ስለ ወንድሙ ስለ ፊልጶስ ሚስትና ሄሮድስ ስላደረገው ሌላ ክፋት ሁሉ ዮሃንስ ስለ ገሰፀው፥",
    "20": "ይህን ደግሞ ከሁሉ በላይ ጨምሮ ዮሃንስን በወህኒ አገባው።",
    "21": "ህዝቡም ሁሉ ከተጠመቁ በኋላ ኢየሱስ ደግሞ ተጠመቀ። ሲፀልይም ሰማይ ተከፈተ፥",
    "22": "መንፈስ ቅዱስም በአካል መልክ እንደ ርግብ በእርሱ ላይ ወረደ፤ የምወድህ ልጄ አንተ ነህ፥ በአንተ ደስ ይለኛል የሚል ድምፅም ከሰማይ መጣ።",
    "23": "ኢየሱስም ሊያስተምር ሲጀምር እድሜው ሰላሳ አመት ያህል ሆኖት ነበር እንደመሰላቸው የዮሴፍ ልጅ ሆኖ፥ የኤሊ ልጅ፥",
    "24": "የማቲ ልጅ፥ የሌዊ ልጅ፥ የሚልኪ ልጅ፥",
    "25": "የዮና ልጅ፥ የዮሴፍ ልጅ፥ የማታትዩ ልጅ፥ የአሞፅ ልጅ፥ የናሆም ልጅ፥ የኤሲሊም ልጅ",
    "26": "የናጌ ልጅ፥ የማአት ልጅ፥ የማታትዩ ልጅ የሴሜይ ልጅ፥ የዮሴፍ ልጅ፥",
    "27": "የዮዳ ልጅ፥ የዮናን ልጅ፥ የሬስ ልጅ፥ የዘሩባቤል ልጅ፥ የሰላትያል ልጅ፥ የኔሪ ልጅ፥",
    "28": "የሚልኪ ልጅ፥ የሃዲ ልጅ፥ የዮሳስ ልጅ፥ የቆሳም ልጅ፥ የኤልሞዳም ልጅ፥ የኤር ልጅ፥",
    "29": "የዮሴእ ልጅ፥ የኤልአዘር ልጅ የዮራም ልጅ፥ የማጣት ልጅ፥ የሌዊ ልጅ፥",
    "30": "የስምኦን ልጅ፥ የይሁዳ ልጅ፥ የዮሴፍ ልጅ፥",
    "31": "የዮናን ልጅ፥ የኤልያቄም ልጅ፥ የሜልያ ልጅ፥ የማይናን ልጅ፥ የማጣት ልጅ፥ የናታን ልጅ",
    "32": "የዳዊት ልጅ፥ የእሴይ ልጅ፥ የኢዮቤድ ልጅ፥ የቦኤዝ ልጅ፥ የሰልሞን ልጅ፥",
    "33": "የነአሶን ልጅ፥ የአሚናዳብ ልጅ፥ የአራም ልጅ፥ የአሮኒ ልጅ፥ የኤስሮም ልጅ፥",
    "34": "የፋሬስ ልጅ፥ የይሁዳ ልጅ፥ የያእቆብ ልጅ፥ የይስሃቅ ልጅ፥ የአብርሃም ልጅ፥ የታራ ልጅ፥",
    "35": "የናኮር ልጅ፥ የሴሮህ ልጅ፥ የራጋው ልጅ፥ የፋሌቅ ልጅ፥ የአቤር ልጅ፥ የሳላ ልጅ፥",
    "36": "የቃይንም ልጅ፥ የአርፋክስድ ልጅ፥ የሴም ልጅ፥ የኖህ ልጅ፥ የላሜህ ልጅ፥",
    "37": "የማቱሳላ ልጅ፥ የሄኖክ ልጅ፥ የያሬድ ልጅ፥",
    "38": "የመላልኤል ልጅ፥ የቃይናን ልጅ፥ የሄኖስ ልጅ፥ የሴት ልጅ፥ የአዳም ልጅ፥ የእግዚአብሔር ልጅ።"
}