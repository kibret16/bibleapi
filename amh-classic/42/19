{
    "1-2": "ወደ ኢያሪኮም ገብቶ ያልፍ ነበር። እነሆም ዘኬዎስ የሚባል ሰው፥ እርሱም የቀራጮች አለቃ ነበረ፥ ባለ ጠጋም ነበረ።",
    "3": "ኢየሱስንም የትኛው እንደ ሆነ ሊያይ ይፈልግ ነበር፤ ቁመቱም አጭር ነበረና ስለ ህዝቡ ብዛት አቃተው።",
    "4": "በዚያችም መንገድ ያልፍ ዘንድ አለውና ያየው ዘንድ ወደ ፊት ሮጦ በአንድ ሾላ ላይ ወጣ።",
    "5": "ኢየሱስም ወደዚያ ስፍራ በደረሰ ጊዜ፥ አሻቅቦ አየና፦ ዘኬዎስ ሆይ፥ ዛሬ በቤትህ እውል ዘንድ ይገባኛልና ፈጥነህ ውረድ አለው።",
    "6": "ፈጥኖም ወረደ በደስታም ተቀበለው።",
    "7": "ሁሉም አይተው፦ ከሃጢአተኛ ሰው ጋር ሊውል ገባ ብለው አንጎራጎሩ።",
    "8": "ዘኬዎስ ግን ቆሞ ጌታን፦ ጌታ ሆይ፥ ካለኝ ሁሉ እኩሌታውን ለድሆች እሰጣለሁ፤ ማንንም በሃሰት ከስሼ እንደ ሆንሁ አራት እጥፍ እመልሳለሁ አለው።",
    "9": "ኢየሱስም፦ እርሱ ደግሞ የአብርሃም ልጅ ነውና ዛሬ ለዚህ ቤት መዳን ሆኖለታል፤",
    "10": "የሰው ልጅ የጠፋውን ሊፈልግና ሊያድን መጥቶአለና አለው።",
    "11": "እነርሱም ይህን ሲሰሙ፥ ወደ ኢየሩሳሌም መቅረቡ ስለ ሆነ የእግዚአብሔርም መንግስት ፈጥኖ ሊገለጥ እንዳለው ስለ መሰላቸው ምሳሌ ጭምር ተናገረ።",
    "12": "ስለዚህም እንዲህ አላቸው፦ አንድ መኮንን ለራሱ መንግስትን ይዞ ሊመለሰ ወደ ሩቅ አገር ሄደ።",
    "13": "አስር ባርያዎችንም ጠርቶ አስር ምናን ሰጣቸውና፦ እስክመጣ ድረስ ነግዱ አላቸው።",
    "14": "የአገሩ ሰዎች ግን ይጠሉት ነበርና፦ ይህ በላያችን ሊነግስ አንወድም ብለው በኋላው መልክተኞችን ላኩ።",
    "15": "መንግስትንም ይዞ በተመለሰ ጊዜ፥ ገንዘብ የሰጣቸውን እነዚህን ባርያዎች ነግደው ምን ያህል እንዳተረፉ ያውቅ ዘንድ እንዲጠሩለት አዘዘ።",
    "16": "የፊተኛውም ደርሶ፦ ጌታ ሆይ፥ ምናንህ አስር ምናን አተረፈ አለው።",
    "17": "እርሱም፦ መልካም፥ አንተ በጎ ባርያ፥ በጥቂት የታመንህ ስለ ሆንህ በአስር ከተማዎች ላይ ስልጣን ይሁንልህ አለው።",
    "18": "ሁለተኛውም መጥቶ፦ ጌታ ሆይ፥ ምናንህ አምስት ምናን አተረፈ አለው።",
    "19": "ይህንም ደግሞ፦ አንተም በአምስት ከተማዎች ላይ ሁን አለው።",
    "20": "ሌላውም መጥቶ፦ ጌታ ሆይ፥ በጨርቅ ጠቅልዬ የጠበቅኋት ምናንህ እነሆ፤",
    "21": "ፈርቼሃለሁና፥ ጨካኝ ሰው ስለ ሆንህ፤ ያላኖርኸውን ትወስዳለህ ያልዘራኸውንም ታጭዳለህ አለው።",
    "22": "እርሱም፦ አንተ ክፉ ባርያ፥ አፍህ በተናገረው እፈርድብሃለሁ። እኔ ያላኖርሁትን የምወስድና ያልዘራሁትን የማጭድ ጨካኝ ሰው እንደ ሆንሁ አወቅህ፤ ምን ነው ገንዘቤን ለለዋጮች አደራ ያልሰጠኸው?",
    "23": "እኔም መጥቼ ከትርፉ ጋር እወስደው ነበር አለው።",
    "24": "በዚያም ቆመው የነበሩትን፦ ምናኑን ውሰዱበት አስሩ ምናን ላለውም ስጡት አላቸው።",
    "25": "እርሱም፦ ጌታ ሆይ፥ አስር ምናን አለው አሉት።",
    "26": "እላችኋለሁ፥ ላለው ሁሉ ይሰጠዋል፥ ከሌለው ግን ያው ያለው ስንኳ ይወሰድበታል።",
    "27": "ነገር ግን እነዚያን በላያቸው ልነግስ ያልወደዱትን ጠላቶቼን ወደዚህ አምጡአቸው በፊቴም እረዱአቸው።",
    "28": "ይህንም ከተናገረ በኋላ፥ ወደ ኢየሩሳሌም ሲወጣ ይቀድማቸው ነበር።",
    "29": "ደብረ ዘይትም በሚባል ተራራ አጠገብ ወዳሉት ወደ ቤተ ፋጌና ወደ ቢታንያ በቀረበ ጊዜ፥ ከደቀ መዛሙርቱ ሁለቱን ላከና፦",
    "30": "በፊታችሁ ወዳለችው መንደር ሂዱ፥ ወደ እርስዋም ገብታችሁ ከሰው ማንም ገና ያልተቀመጠበት ውርንጫ ታስሮ ታገኛላችሁ፥ ፈትታችሁም አምጡት።",
    "31": "ማንም፦ ስለ ምን ትፈቱታላችሁ? ብሎ ቢጠይቃችሁ፥ እንዲሁ፦ ለጌታ ያስፈልገዋል በሉ አላቸው።",
    "32": "የተላኩትም ሄደው እንዳላቸው አገኙ።",
    "33": "እነርሱም ውርንጫውን ሲፈቱ ጌቶቹ፦ ውርንጫውን ስለ ምን ትፈቱታላችሁ? አሉአቸውም",
    "34": "እነርሱም፦ ለጌታ ያስፈልገዋል አሉ።",
    "35": "ወደ ኢየሱስም አመጡት፥ በውርንጫውም ላይ ልብሳቸውን ጭነው ኢየሱስን አስቀመጡት።",
    "36": "ሲሄድም ልብሳቸውን በመንገድ ያነጥፉ ነበር።",
    "37": "ወደ ደብረ ዘይት ቁልቁለትም አሁን በቀረበ ጊዜ፥ ደቀ መዛሙርቱ ሁላቸው ደስ እያላቸው ተአምራትን ሁሉ ስላዩ በታላቅ ድምፅ እግዚአብሔርን ሊያመሰግኑ ጀምረው።",
    "38": "በጌታ ስም የሚመጣ ንጉስ የተባረከ ነው፤ በሰማይ ሰላም በአርያምም ክብር አሉ።",
    "39": "ከህዝብም መካከል ከፈሪሳውያን አንዳንዱ፦ መምህር ሆይ፥ ደቀ መዛሙርትህን ገስፃቸው አሉት።",
    "40": "መልሶም፦ እላችኋለሁ፥ እነዚህ ዝም ቢሉ ድንጋዮች ይጮሃሉ አላቸው።",
    "41": "ሲቀርብም ከተማይቱን አይቶ አለቀሰላት፥",
    "42": "እንዲህ እያለ፦ ለሰላምሽ የሚሆነውን በዚህ ቀን አንቺስ ስንኳ ብታውቂ፤ አሁን ግን ከአይንሽ ተሰውሮአል።",
    "43": "ወራት ይመጣብሻልና፥ ጠላቶችሽም ቅጥር ይቀጥሩብሻል ይከቡሻልም በየበኩሉም ያስጨንቁሻል፤",
    "44": "አንቺንም በአንቺም ውስጥ የሚኖሩትን ልጆችሽን ወደ ታች ይጥላሉ፥ በአንቺ ውስጥም ድንጋይ በድንጋይ ላይ አይተዉም፥ የመጎብኘትሽን ዘመን አላወቅሽምና።",
    "45": "ወደ መቅደስም ገብቶ በእርሱ የሚሸጡትን የሚገዙትንም ያወጣ ጀመር፤",
    "46": "እርሱም፦ ቤቴ የፀሎት ቤት ይሆናል ተብሎ ተፅፎአል፤ እናንተ ግን የወንበዴዎች ዋሻ አደረጋችሁት አላቸው።",
    "47": "እለት እለትም በመቅደስ ያስተምር ነበር፤ ነገር ግን የካህናት አለቆችና ፃፎች የህዝቡ ታላላቆችም ሊገድሉት ይፈልጉ ነበር፥",
    "48": "የሚያደርጉበትንም አጡ፤ ህዝቡ ሁሉ ሲሰሙት ተንጠልጥለውበት ነበርና።"
}