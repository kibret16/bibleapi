{
    "1": "በባቢሎን ንጉስ በብልጣሶር በመጀመሪያው አመት ዳንኤል በአልጋው ላይ ህልምንና የራሱን ራእይ አየ፤ ከዚያም በኋላ ህልሙን ፃፈ፥ ዋነኛውንም ነገር ተናገረ።",
    "2": "ዳንኤልም ተናገረ እንዲህም አለ፦ በሌሊት በራእይ አየሁ፤ እነሆም፥ አራቱ የሰማይ ነፋሳት በታላቁ ባህር ላይ ይጋጩ ነበር።",
    "3": "አራትም ታላላቅ አራዊት ከባህር ወጡ፥ እያንዳንዲቱም ልዩ ልዩ ነበረች።",
    "4": "መጀመሪያይቱ አንበሳ ትመስል ነበር፥ የንስርም ክንፍ ነበራት፤ ክንፎችዋም ከእርስዋ እስኪነቀሉ ድረስ አይ ነበር፥ ከምድርም ከፍ ከፍ ተደረገች፥ እንደ ሰውም በሁለት እግር እንድትቆም ተደረገች፥ የሰውም ልብ ተሰጣት።",
    "5": "እነሆም፥ ሁለተኛይቱ ድብ የምትመስል ሌላ አውሬ ነበረች፥ በአንድ ወገንም ቆመች፥ ሶስትም የጎድን አጥንቶች በአፍዋ ውስጥ በጥርስዋ መካከል ነበሩ፤ እንደዚህም፦ ተነስተሽ እጅግ ስጋ ብዪ ተባለላት።",
    "6": "ከዚህም በኋላ፥ እነሆ፥ ነብር የምትመስል በጀርባዋም ላይ አራት የወፍ ክንፎች የነበሩአት ሌላ አውሬ አየሁ፤ ለአውሬይቱም አራት ራሶች ነበሩአት፥ ግዛትም ተሰጣት።",
    "7": "ከዚህም በኋላ በሌሊት ራእይ አየሁ፤ እነሆም፥ የምታስፈራና የምታስደነግጥ እጅግም የበረታች፥ ታላላቅም የብረት ጥርሶች የነበሩአት አራተኛ አውሬ ነበረች፤ ትበላና ታደቅቅ ነበር፥ የቀረውንም በእግርዋ ትረግጥ ነበር፤ ከእርስዋም በፊት ከነበሩት አራዊት ሁሉ የተለየች ነበረች፤ አስር ቀንዶችም ነበሩአት።",
    "8": "ቀንዶችንም ተመለከትሁ፤ እነሆም፥ በመካከላቸው ሌላ ትንሽ ቀንድ ወጣ፥ በፊቱም ከቀደሙት ቀንዶች ሶስት ተነቃቀሉ እነሆም፥ በዚያ ቀንድ እንደ ሰው አይኖች የነበሩ አይኖች በትእቢትም የሚናገር አፍ ነበሩበት።",
    "9": "ዙፋኖችም እስኪዘረጉ ድረስ አየሁ፥ በዘመናት የሸመገለውም ተቀመጠ፤ ልብሱም እንደ በረዶ ነጭ፥ የራሱም ጠጉር እንደ ጥሩ ጥጥ ነበረ፤ ዙፋኑም የእሳት ነበልባል ነበረ፥ መንኮራኩሮቹም የሚነድድ እሳት ነበሩ።",
    "10": "የእሳትም ፈሳሽ ከፊቱ ይፈልቅና ይወጣ ነበር፤ ሺህ ጊዜ ሺህ ያገለግሉት ነበር፥ እልፍ አእላፋትም በፊቱ ቆመው ነበር፤ ፍርድም ሆነ፥ መፃህፍትም ተገለጡ።",
    "11": "የዚያን ጊዜም ቀንዱ ይናገረው ከነበረው ከታላቁ ቃል ድምፅ የተነሳ አየሁ፤ አውሬይቱም እስክትገደል፥ አካልዋም እስኪጠፋ ድረስ፥ በእሳትም ለመቃጠል እስክትሰጥ ድረስ አየሁ።",
    "12": "ከቀሩትም አራዊት ግዛታቸው ተወሰደ፤ የህይወታቸው እድሜ ግን እስከ ዘመንና እስከ ጊዜ ድረስ ረዘመ።",
    "13": "በሌሊት ራእይ አየሁ፤ እነሆም፥ የሰው ልጅ የሚመስል ከሰማይ ደመናት ጋር መጣ በዘመናት ወደ ሸመገለውም ደረሰ፤ ወደ ፊቱም አቀረቡት።",
    "14": "ወገኖችና አህዛብ በልዩ ልዩ ቋንቋም የሚናገሩ ሁሉ ይገዙለት ዘንድ ግዛትና ክብር መንግስትም ተሰጠው፤ ግዛቱም የማያልፍ የዘላለም ግዛት ነው፥ መንግስቱም የማይጠፋ ነው።",
    "15": "በእኔም በዳንኤል በስጋዬ ውስጥ መንፈሴ ደነገጠች፥ የራሴም ራእይ አስቸገረኝ።",
    "16": "በዚያም ከቆሙት ወደ አንዱ ቀርቤ ስለዚህ ሁሉ እውነቱን ጠየቅሁት፤ እርሱም ነገረኝ፥ የነገሩንም ፍቺ አስታወቀኝ።",
    "17": "እነዚህ አራቱ ታላላቅ አራዊት ከምድር የሚነሱ አራት ነገስታት ናቸው።",
    "18": "ነገር ግን የልኡሉ ቅዱሳን መንግስቱን ይወስዳሉ፥ እስከ ዘላለም አለምም መንግስቱን ይወርሳሉ።",
    "19": "ከዚህም በኋላ ከቀሩት ሁሉ ተለይታ እጅግ ስለምታስፈራው፥ ጥርሶችዋም የብረት ጥፍሮችዋም የናስ ስለሆኑት፥ ስለምትበላውና ስለምታደቅቀው የቀረውንም በእግርዋ ስለምትረግጠው ስለ አራተኛይቱ አውሬ፥",
    "20": "በራስዋም ላይ ስለ ነበሩ ስለ አስር ቀንዶች፥ በኋላም ስለ ወጣው፥ በፊቱም ሶስቱ ስለ ወደቁ፥ አይኖችና ትእቢት የተናገረ አፍ ስለ ነበሩት፥ መልኩም ከሌሎች ስለ በለጠ ስለ ሌላው ቀንድ እውነቱን ለማወቅ ፈቀድሁ።",
    "21": "እነሆም፥ ያ ቀንድ ከቅዱሳን ጋር ሲዋጋ አየሁ፥",
    "22": "በዘመናት የሸመገለው እስኪመጣ ድረስ፥ ፍርድም ለልኡሉ ቅዱሳን እስኪሰጥ ድረስ፥ ቅዱሳኑም መንግስቱን የሚወስዱበት ዘመን እስኪመጣ ድረስ አሸነፋቸውም።",
    "23": "እንዲህም አለ፦ አራተኛይቱ አውሬ በምድር ላይ አራተኛ መንግስት ትሆናለች፤ እርሱም ከመንግስታት ሁሉ የተለየ ይሆናል፥ ምድሪቱንም ሁሉ ይበላል፥ ይረግጣታል ያደቅቃትማል።",
    "24": "አስሩም ቀንዶች ከዚያ መንግስት የሚነሱ አስር ነገስታት ናቸው፤ ከእነርሱም በኋላ ሌላ ይነሳል፥ እርሱም ከፊተኞች የተለየ ይሆናል፥ ሶስቱንም ነገስታት ያዋርዳል።",
    "25": "በልኡሉም ላይ ቃልን ይናገራል፥ የልኡልንም ቅዱሳን ይሰባብራል፥ ዘመናትንና ህግን ይለውጥ ዘንድ ያስባል፤ እስከ ዘመንና እስከ ዘመናት እስከ እኩሌታ ዘመንም በእጁ ይሰጣሉ።",
    "26": "ነገር ግን ፍርድ ይሆናል፥ እስከ ፍፃሜም ድረስ ያፈርሱትና ያጠፉት ዘንድ ግዛቱን ያስወግዱታል።",
    "27": "መንግስትም ግዛትም ከሰማይም ሁሉ በታች ያሉ የመንግስታት ታላቅነት ለልኡሉ ቅዱሳን ህዝብ ይሰጣል፤ መንግስቱ የዘላለም መንግስት ነው፥ ግዛቶችም ሁሉ ይገዙለታል ይታዘዙለትማል።",
    "28": "የነገሩም ፍፃሜ እስከዚህ ድረስ ነው። እኔም ዳንኤል በአሳቤ እጅግ ተቸገርሁ፥ ፊቴም ተለወጠብኝ፤ ዳሩ ግን ነገሩን በልቤ ጠብቄአለሁ።"
}