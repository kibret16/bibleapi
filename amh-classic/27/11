{
    "1": "እኔም በሜዶናዊ በዳርዮስ መጀመሪያ አመት አፀናውና አበረታው ዘንድ ቆሜ ነበር።",
    "2": "አሁንም እውነትን አሳይሃለሁ። እነሆ፥ ሶስት ነገስታት ደግሞ በፋርስ ይነሳሉ፤ አራተኛውም ከሁሉ ይልቅ እጅግ ባለጠጋ ይሆናል፤ በባለጠግነቱም በበረታ ጊዜ በግሪክ መንግስት ላይ ሁሉን ያስነሳል።",
    "3": "ሃያልም ንጉስ ይነሳል፥ በትልቅ አገዛዝም ይገዛል፥ እንደ ፈቃዱም ያደርጋል።",
    "4": "እርሱም በተነሳ ጊዜ መንግስቱ ይሰበራል፤ እስከ አራቱ የሰማይ ነፋሳት ይከፋፈላል። ለዘሩ ግን አይከፋፈልም፥ እንደ ገዛበትም አገዛዝ አይሆንም፤ መንግስቱ ይነቀላልና፤ ከእነዚህም ለሌሎች ይሆናልና።",
    "5": "የደቡብም ንጉስ ከአለቆቹም አንዱ ይበረታሉ፤ እርሱም ይበረታበታል ይሰለጥንማል፤ ግዛቱም ታላቅ ግዛት ይሆናል።",
    "6": "ከዘመናትም በኋላ ይጋጠማሉ፤ የደቡብም ንጉስ ሴት ልጅ ቃል ኪዳን ለማድረግ ወደ ሰሜን ንጉስ ትመጣለች፤ የክንድዋ ሃይል ግን አይፀናም፥ እርሱና ክንዱም አይፀናም፤ እርስዋና እርስዋን ያመጡ የወለዳትም በዚያም ዘመን ያፀናት አልፈው ይሰጣሉ።",
    "7": "ነገር ግን ከስርዋ ቁጥቋጥ አንዱ በስፍራው ይነሳል፤ ወደ ሰራዊቱም ይመጣል፥ ወደ ሰሜንም ንጉስ አምባ ይገባል፥ በላያቸውም ያደርጋል፥ ያሸንፍማል።",
    "8": "አማልክቶቻቸውንና ቀልጠው የተሰሩትን ምስሎቻቸውን ከብርና ከወርቅም የተሰሩትን የከበሩትን እቃዎች ወደ ግብፅ ይማርካል፤ እስከ ጥቂትም አመት ድረስ ከሰሜን ንጉስ ጋር ሳይዋጋ ይቀመጣል።",
    "9": "ይህም ወደ ደቡብ ንጉስ መንግስት ይገባል፥ ነገር ግን ወደ ገዛ ምድሩ ይመለሳል።",
    "10": "ልጆቹም ይዋጋሉ፤ ብዙ ሰራዊትንና ህዝብን ይሰበስባል፤ እርሱም ይመጣል፥ ይጎርፍማል፥ ያልፍማል፤ ተመልሶም እስከ አምባው ድረስ ይዋጋል።",
    "11": "የደቡብም ንጉስ ይቆጣል ወጥቶም ከሰሜን ንጉስ ጋር ይዋጋል፤ ብዙ ህዝብንም ለሰልፍ ያቆማል፥ ህዝቡም አልፎ በእጁ ይሰጣል።",
    "12": "ህዝቡም በተወሰደ ጊዜ ልቡ ይታበያል፤ አእላፋትንም ይጥላል፥ ነገር ግን አያሸንፍም።",
    "13": "የሰሜንም ንጉስ ይመለሳል፥ ከቀደመውም የበለጠ ብዙ ህዝብ ለሰልፍ ያቆማል፤ በዘመናትና በአመታትም ፍፃሜ ከታላቅ ሰራዊትና ከብዙ ሃብት ጋር ይመጣል።",
    "14": "በዚያም ዘመን ብዙ ሰዎች በደቡብ ንጉስ ላይ ይነሳሉ፤ ከህዝብህም መካከል የአመፅ ልጆች ራእዩን ያፀኑ ዘንድ ይነሳሉ፤ ነገር ግን ይወድቃሉ።",
    "15": "የሰሜንም ንጉስ ይመጣል፥ አፈርንም ይደለድላል፥ የተመሸገችንም ከተማ ይወስዳል፤ የደቡብም ሰራዊት የተመረጡትም ህዝቡ አይቆሙም፤ ለመቋቋምም ሃይል የላቸውም።",
    "16": "በእርሱም ላይ የሚመጣው ግን እንደ ፈቃዱ ያደርጋል፥ በፊቱም የሚቆም የለም፤ በመልካሚቱም ምድር ይቆማል፥ በእጁም ውስጥ ጥፋት ይሆናል።",
    "17": "ከመንግስቱም ሁሉ ሃይል ጋር ይመጣ ዘንድ ፊቱን ያቀናል፥ ከእርሱም ጋር አንድነትን ያደርጋል፤ ያረክሳትም ዘንድ ሴትን ልጅ ይሰጠዋል፤ እርስዋም አትፀናም ለእርሱም አትሆንም።",
    "18": "ከዚህም በኋላ ፊቱን ወደ ደሴቶች ይመልሳል፥ ብዙዎችንም ይወስዳል፤ አንድ አለቃ ግን ስድቡን ይሽራል፥ ስድቡንም በራሱ ላይ ይመልሳል።",
    "19": "ፊቱንም ወደ ገዛ ምድሩ አምባዎች ይመልሳል፤ ተሰናክሎም ይወድቃል፥ አይገኝምም።",
    "20": "የዚያን ጊዜም በመንግስቱ ክብር መካከል አስገባሪውን የሚያሳልፍ በስፍራው ይነሳል፤ ነገር ግን በቁጣው ሳይሆን በሰልፍም ሳይሆን በጥቂት ቀን ይሰበራል።",
    "21": "በእርሱም ስፍራ የተጠቃ ሰው ይነሳል የመንግስቱንም ክብር አይሰጡትም፤ በቀስታ መጥቶ መንግስቱን በማታለል ይገዛል።",
    "22": "የሚጎርፍም ሰራዊት ከፊቱ ይወሰዳል፥ እርሱና የቃል ኪዳኑ አለቃ ይሰበራሉ።",
    "23": "ከእርሱም ጋር ከተወዳጀ በኋላ በተንኮል ያደርጋል፤ ከጥቂትም ህዝብ ጋር ወጥቶ ይበረታል።",
    "24": "በቀስታ ከአገር ሁሉ ወደ ለመለመችው ክፍል ይገባል፤ አባቶቹና የአባቶቹ አባቶች ያላደረጉትንም ያደርጋል፤ ብዝበዛውንና ምርኮውንም ሃብቱንም በመካከላቸው ይበትናል፤ በምሽጎችም ላይ እስከ ጊዜው ድረስ አሳቡን ይፈጥራል።",
    "25": "በታላቅም ሰራዊት ሆኖ ሃይሉንና ልቡን በደቡብ ንጉስ ላይ ያስነሳል፤ የደቡብም ንጉስ በታላቅና በብዙ ሰራዊት ሆኖ በሰልፍ ይዋጋል፤ ነገር ግን አሳብ በእርሱ ላይ ይፈጥራሉና አይፀናም።",
    "26": "መብሉንም የሚበሉ ሰዎች ይሰብሩታል፤ ሰራዊቱም ይጎርፋል፤ ብዙዎችም ተገድለው ይወድቃሉ።",
    "27": "እነዚህም ሁለት ነገስታት ክፋትን ያደርጉ ዘንድ በልባቸው ያስባሉ፥ በአንድ ገበታም ተቀምጠው ሃሰት ይናገራሉ፤ ነገር ግን ፍፃሜው እስከ ተወሰነው ጊዜ ነውና አይከናወንላቸውም።",
    "28": "ከብዙም ሃብት ጋር ወደ ምድሩ ይመለሳል፥ ልቡም በተቀደሰ ቃል ኪዳን ላይ ይሆናል፤ ፈቃዱንም ያደርጋል፥ ወደ ገዛ ምድሩም ይመለሳል።",
    "29": "በተወሰነውም ጊዜ ይመለሳል ወደ ደቡብም ይመጣል፤ ነገር ግን ኋለኛው እንደ ፊተኛው አይሆንም።",
    "30": "የኪቲም መርከቦች ይመጡበታልና ስለዚህ አዝኖ ይመለሳል፥ በቅዱሱም ቃል ኪዳን ላይ ይቆጣል፥ ፈቃዱንም ያደርጋል፤ ተመልሶም ቅዱሱን ቃል ኪዳን የተዉትን ሰዎች ይመለከታል።",
    "31": "ከእርሱም ጋር ሰራዊቶች ይቆማሉ፥ መቅደሱንም ግንቡንም ያረክሳሉ፥ የዘወትሩንም መስዋእት ያስቀራሉ፥ የጥፋትንም ርኩሰት ያቆማሉ።",
    "32": "ቃል ኪዳኑን የሚበድሉትንም በማታለል ያስታል፤ ነገር ግን አምላካቸውን የሚያውቁ ህዝብ ይበረታሉ፥ ያደርጋሉም።",
    "33": "በህዝቡም መካከል ያሉ ጥበበኞች ብዙ ሰዎችን ያስተምራሉ፤ ነገር ግን በሰይፍና በእሳት ነበልባል በምርኮና በመበዝበዝ ብዙ ዘመን ይወድቃሉ።",
    "34": "በወደቁም ጊዜ በጥቂት እርዳታ ይረዳሉ፤ ብዙ ሰዎችም በግብዝነት ወደ እነርሱ ተባብረው ይሰበሰባሉ።",
    "35": "እስከ ተወሰነውም ዘመን ይሆናልና ከጥበበኞቹ አያሌዎቹ እስከ ፍፃሜ ዘመን ይነጥሩና ይጠሩ ይነጡም ዘንድ ይወድቃሉ።",
    "36": "ንጉሱም እንደ ፈቃዱ ያደርጋል፤ ራሱንም ከፍ ከፍ ያደርጋል፥ በአማልክት ሁሉ ላይ ራሱን ታላቅ ያደርጋል፥ በአማልክትም አምላክ ላይ በትእቢት ይናገራል፤ ቁጣም እስኪፈፀም ድረስ ይከናወንለታል፥ የተወሰነው ይደረጋልና።",
    "37": "የአባቶቹንም አማልክት የሴቶችንም ምኞት አይመለከትም፤ ራሱንም በሁሉ ላይ ታላቅ ያደርጋልና አማልክትን ሁሉ አይመለከትም።",
    "38": "በእነዚህ ፋንታ ግን የአምባዎቹን አምላክ ያከብራል፤ አባቶቹም ያላወቁትን አምላክ በወርቅና በብር በእንቁና በከበረ ነገር ያከብረዋል።",
    "39": "በእንግዳም አምላክ እርዳታ በፅኑ አምባ ላይ ያደርጋል፤ ለሚያውቁት ክብር ያበዛላቸዋል፥ በብዙም ላይ ያስገዛቸዋል፥ ምድርንም በዋጋ ይከፍላል።",
    "40": "በፍፃሜ ዘመንም የደቡብ ንጉስ ከእርሱ ጋር ይዋጋል፤ የሰሜንም ንጉስ ከሰረገሎችና ከፈረሰኞች ከብዙም መርከቦች ጋር እንደ አውሎ ነፋስ ይመጣበታል፤ ወደ አገሮችም ይገባል፥ ይጎርፍማል፥ ያልፍማል።",
    "41": "ወደ መልካሚቱም ምድር ይገባል፥ ብዙ አገሮችም ይወድቃሉ፤ ነገር ግን ኤዶምያስና ሞአብ ከአሞንም ልጆች የበለጡት ከእጁ ይድናሉ።",
    "42": "እጁን በአገሮች ላይ ይዘረጋል፥ የግብፅም ምድር አታመልጥም።",
    "43": "በወርቅና በብርም መዝገብ ላይ፥ በከበረችም በግብፅ እቃ ሁሉ ላይ ይሰለጥናል፤ የልብያና የኢትዮጵያ ሰዎችም ይከተሉታል።",
    "44": "ከምስራቅና ከሰሜን ግን ወሬ ያውከዋል፤ ብዙ ሰዎችንም ይገድል ዘንድና ፈፅሞ ያጠፋ ዘንድ በታላቅ ቁጣ ይወጣል።",
    "45": "ንጉሳዊ ድንኳኑንም በባህርና በከበረው በቅዱስ ተራራ መካከል ይተክላል፤ ወደ ፍፃሜው ግን ይመጣል፥ ማንም አይረዳውም።"
}