{
    "1": "በፋርስ ንጉስ በቂሮስ በሶስተኛው አመት ብልጣሶር ለተባለው ለዳንኤል ነገር ተገለጠለት፤ ነገሩም እውነት ነበረ፥ እርሱም ታላቅ ጦርነት ነው፤ ነገሩንም አስተዋለ፥ በራእዩም ውስጥ ማስተዋል ተሰጠው።",
    "2": "በዚያም ወራት እኔ ዳንኤል ሶስት ሳምንት ሙሉ ሳዝን ነበርሁ።",
    "3": "ማለፊያ እንጀራም አልበላሁም፥ ስጋና ጠጅም በአፌ አልገባም፥ ሶስቱም ሳምንት እስኪፈፀም ድረስ ዘይት አልተቀባሁም።",
    "4": "ከመጀመሪያውም ወር በሃያ አራተኛው ቀን ጤግሮስ በተባለው በታላቁ ወንዝ አጠገብ ሳለሁ፥ አይኔን አነሳሁ፥",
    "5": "እነሆም፥ በፍታ የለበሰውን ጥሩም የአፌዝን ወርቅ በወገቡ ላይ የታጠቀውን ሰው አየሁ።",
    "6": "አካሉም እንደ ቢረሌ ይመስል ነበር፥ ፊቱም እንደ መብረቅ ምስያ ነበረ፥ አይኖቹም እንደሚንበለበል ፋና፥ ክንዶቹና እግሮቹም እንደ ጋለ ናስ፥ የቃሉም ድምፅ እንደ ብዙ ህዝብ ድምፅ ነበረ።",
    "7": "እኔም ዳንኤል ብቻዬን ራእዩን አየሁ፥ ከእኔ ጋር የነበሩ ሰዎች ግን ራእዩን አላዩም፤ ነገር ግን ፅኑ መንቀጥቀጥ ወደቀባቸው፥ ሊሸሸጉም ሸሹ።",
    "8": "እኔም ብቻዬን ቀረሁ ይህንም ታላቅ ራእይ አየሁ፤ ሃይልም አልቀረልኝም፥ ደም ግባቴም ወደ ማሸብሸብ ተለወጠብኝ፥ ሃይልም አጣሁ።",
    "9": "የቃሉንም ድምፅ ሰማሁ የቃሉንም ድምፅ በሰማሁ ጊዜ ደንግጬ በምድር ላይ በግምባሬ ተደፋሁ።",
    "10": "እነሆም፥ አንዲት እጅ ዳሰሰችኝ፥ በጉልበቴና በእጄም አቆመችኝ።",
    "11": "እርሱም፦ እጅግ የተወደድህ ሰው ዳንኤል ሆይ፥ እኔ ዛሬ ወደ አንተ ተልኬአለሁና የምነግርህን ቃል አስተውል፥ ቀጥ ብለህም ቁም አለኝ። ይህንም ቃል ባለኝ ጊዜ እየተንቀጠቀጥሁ ቆምሁ።",
    "12": "እርሱም እንዲህ አለኝ፦ ዳንኤል ሆይ፥ አትፍራ፤ ልብህ ያስተውል ዘንድ፥ ሰውነትህም በአምላክህ ፊት ይዋረድ ዘንድ ካደረግህበት ከመጀመሪያው ቀን ጀምሮ ቃልህ ተሰምቶአል፤ እኔም ስለ ቃልህ መጥቻለሁ።",
    "13": "የፋርስ መንግስት አለቃ ግን ሃያ አንድ ቀን ተቋቋመኝ፤ እነሆም፥ ከዋነኞቹ አለቆች አንዱ ሚካኤል ሊረዳኝ መጣ፤ እኔም ከፋርስ ነገስታት ጋር በዚያ ተውሁት።",
    "14": "ራእዩም ገና ለብዙ ዘመን ነውና በኋለኛው ዘመን ለህዝብህ የሚሆነውን አስታውቅህ ዘንድ አሁን መጥቻለሁ።",
    "15": "ይህንም ቃል በተናገረኝ ጊዜ ፊቴን ወደ ምድር አቀረቀርሁ፥ ዲዳም ሆንሁ።",
    "16": "እነሆም፥ የሰው ልጅ የሚመስል ከንፈሬን ዳሰሰኝ፤ የዚያን ጊዜም አፌን ከፍቼ ተናገርሁ በፊቴም ቆሞ የነበረውን፦ ጌታዬ ሆይ፥ ከራእዩ የተነሳ ህመሜ መጣብኝ፥ ሃይልም አጣሁ።",
    "17": "ይህ የጌታዬ ባርያ ከዚህ ከጌታዬ ጋር ይናገር ዘንድ እንዴት ይችላል? አሁንም ሃይል አጣሁ፥ እስትንፋስም አልቀረልኝም አልሁት።",
    "18": "ደግሞ ሰው የሚመስል ዳሰሰኝ፥ አበረታኝም።",
    "19": "እርሱም፦ እጅግ የተወደድህ ሰው ሆይ፥ አትፍራ፤ ሰላም ለአንተ ይሁን፤ በርታ፥ ፅና አለኝ። በተናገረኝም ጊዜ በረታሁና፦ አበርትተኸኛልና ጌታዬ ይናገር አልሁ።",
    "20": "እርሱም እንዲህ አለኝ፦ ወደ አንተ የመጣሁት ስለ ምን እንደ ሆነ፥ ታውቃለህን? አሁንም ከፋርስ አለቃ ጋር እዋጋ ዘንድ እመለሳለሁ፤ እኔም ስወጣ፥ እነሆ፤ የግሪክ አለቃ ይመጣል።",
    "21": "ነገር ግን በእውነት ፅሁፍ የተፃፈውን እነግርሃለሁ፤ በዚህም ነገር ከአለቃችሁ ከሚካኤል በቀር ማንም የሚያፀናኝ የለም።"
}