{
    "1": "የይሁዳ ንጉስ ኢዮአቄም በነገሰ በሶስተኛው አመት የባቢሎን ንጉስ ናቡከደነፆር ወደ ኢየሩሳሌም መጥቶ ከበባት።",
    "2": "ጌታም የይሁዳን ንጉስ ኢዮአቄምን ከእግዚአብሔርም ቤት እቃ ከፍሎ በእጁ አሳልፎ ሰጠው፤ እርሱም ወደ ሰናኦር ምድር ወደ አምላኩ ቤት ወሰደው፥ እቃውንም ወደ አምላኩ ግምጃ ቤት አገባው።",
    "3-4": "ንጉሱም ነውር የሌለባቸውንና መልከ መልካሞቹን፥ በጥበብ ሁሉ የሚያስተውሉትን እውቀትም የሞላባቸውን ብልሃተኞችና አስተዋዮች የሆኑትን፥ በንጉሱም ቤት መቆም የሚችሉትን ብላቴኖች ከእስራኤል ልጆች ከነገስታቱና ከመሳፍንቱ ዘር ያመጣ ዘንድ የከለዳውያንንም ትምህርትና ቋንቋ ያስተምሩአቸው ዘንድ ለጃንደረቦች አለቃ ለአስፋኔዝ ነገረ።",
    "5": "ንጉሱም ሶስት አመት ያሳድጉአቸው ዘንድ፥ ከዚያም በኋላ በንጉሱ ፊት ይቆሙ ዘንድ ከንጉሱ መብል ከሚጠጣውም ጠጅ በየእለቱ ድርጎአቸውን አዘዘላቸው።",
    "6": "በእነዚህም መካከል ከይሁዳ ልጆች ዳንኤልና አናንያ ሚሳኤልና አዛርያ ነበሩ።",
    "7": "የጃንደረቦቹም አለቃ ስም አወጣላቸው፤ ዳንኤልን ብልጣሶር፥ አናንያንም ሲድራቅ፥ ሚሳኤልንም ሚሳቅ፥ አዛርያንም አብደናጎ ብሎ ጠራቸው።",
    "8": "ዳንኤልም በንጉሱ መብልና በሚጠጣው ጠጅ እንዳይረክስ በልቡ አሰበ፤ እንዳይረክስም የጃንደረቦቹን አለቃ ለመነ።",
    "9": "እግዚአብሔርም በጃንደረቦቹ አለቃ ፊት ለዳንኤል ሞገስንና ምህረትን ሰጠው።",
    "10": "የጃንደረቦቹም አለቃ ዳንኤልን፦ መብሉንና መጠጡን ያዘዘላችሁን ጌታዬን ንጉሱን እፈራለሁ፤ በእድሜ እንደ እናንተ ካሉ ብላቴኖች ይልቅ ፊታችሁ ከስቶ ያየ እንደ ሆነ፥ ከንጉሱ ዘንድ በራሴ ታስፈርዱብኛላችሁ አለው።",
    "11": "ዳንኤልም የጃንደርቦቹ አለቃ በዳንኤልና በአናንያ በሚሳኤልና በአዛርያ ላይ የሾመውን ሜልዳርን፦",
    "12": "እኛን ባርያዎችህን አስር ቀን ያህል ትፈትነን ዘንድ እለምንሃለሁ፤ የምንበላውንም ጥራጥሬ የምንጠጣውንም ውሃ ይስጡን፤",
    "13": "ከዚያም በኋላ የእኛን ፊትና ከንጉሱ መብል የሚበሉትን የብላቴኖችን ፊት ተመልከት፤ እንዳየኸውም ሁሉ ከባርያዎችህ ጋር የወደድኸውን አድርግ አለው።",
    "14": "ይህንም ነገራቸውን ሰምቶ አስር ቀን ፈተናቸው።",
    "15": "ከአስር ቀንም በኋላ ከንጉሱ መብል ከበሉ ብላቴኖች ሁሉ ይልቅ ፊታቸው አምሮ ስጋቸውም ወፍሮ ታየ።",
    "16": "ሜልዳርም መብላቸውንና የሚጠጡትን ጠጅ አስቀርቶ ጥራጥሬውን ሰጣቸው።",
    "17": "ለእነዚህም ለአራቱ ብላቴኖች እግዚአብሔር በትምህርትና በጥበብ ሁሉ እውቀትንና ማስተዋልን ሰጣቸው፤ ዳንኤልም በራእይና በህልም ሁሉ አስተዋይ ነበረ።",
    "18": "እነርሱም ይገቡ ዘንድ ንጉሱ ያዘዘው ቀን በተፈፀመ ጊዜ፥ የጃንደረቦቹ አለቃ ወደ ናቡከደነፆር ዘንድ አገባቸው።",
    "19": "ንጉሱም በተነጋገራቸው ጊዜ ከብላቴኖቹ ሁሉ እንደ ዳንኤልና እንደ አናንያ እንደ ሚሳኤልና እንደ አዛርያ ያለ አልተገኘም፤ በንጉሱም ፊት ቆሙ።",
    "20": "ንጉሱም በጠየቃቸው በጥበብና በማስተዋል ነገር ሁሉ በግዛቱ ሁሉ ከሚኖሩ የህልም ተርጓሚዎችና አስማተኞች ሁሉ እነርሱ አስር እጅ የበለጡ ሆነው አገኘባቸው።",
    "21": "ዳንኤልም እስከ ንጉሱ እስከ ቂሮስ መጀመሪያ አመት ተቀመጠ።"
}