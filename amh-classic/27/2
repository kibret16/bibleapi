{
    "1": "ናቡከደነፆርም በነገሰ በሁለተኛው አመት ናቡከደነፆር ህልም አለመ፤ መንፈሱም ታወከ፥ እንቅልፉም ከእርሱ ራቀ።",
    "2": "ለንጉሱም ህልሙን እንዲነግሩት ንጉሱ የህልም ተርጓሚዎቹንና አስማተኞቹን መተተኞቹንና ከለዳውያኑንም ይጠሩ ዘንድ አዘዘ፤ እነርሱም ገብተው በንጉሱ ፊት ቆሙ።",
    "3": "ንጉሱም፦ ህልም አልሜአለሁ፥ ህልሙንም ለማወቅ መንፈሴ ታውኮአል አላቸው።",
    "4": "ከለዳውያኑም ንጉሱን በሶርያ ቋንቋ፦ ንጉስ ሆይ፥ ሺህ አመት ንገስ፤ ለባርያዎችህ ህልምህን ንገር፥ እኛም ፍቺውን እናሳይሃለን ብለው ተናገሩት።",
    "5": "ንጉሱም መለሰ ከለዳውያኑንም፦ ነገሩ ከእኔ ዘንድ ርቆአል፤ ህልሙንና ፍቺውን ባታስታውቁኝ፥ ትቆረጣላችሁ ቤቶቻችሁም የጉድፍ መጣያ ይደረጋሉ።",
    "6": "ህልሙንና ፍቺውን ግን ብታሳዩ፥ ከእኔ ዘንድ ስጦታና ዋጋ ብዙ ክብርም ትቀበላላችሁ፤ ስለዚህም ህልሙንና ፍቺውን አሳዩኝ አላቸው።",
    "7": "ሁለተኛም ጊዜ መልሰው፦ ንጉሱ ለባርያዎቹ ህልሙን ይንገር፥ እኛም ፍቺውን እናሳያለን አሉት።",
    "8": "ንጉሱ መልሶ፦ ነገሩ ከእኔ ዘንድ እንደ ራቀ ታውቃላችሁና ጊዜውን እንድታስረዝሙ እኔ አውቃለሁ።",
    "9": "ህልሙንም ባታስታውቁኝ አንድ ፍርድ አለባችሁ፤ ጊዜውን ለማሳለፍ የሃሰትንና የተንኮልን ቃል ልትነግሩኝ አዘጋጅታችኋል፤ ስለዚህ ህልሙን ንገሩኝ፥ ፍቺውንም ማሳየት እንድትችሉ አውቃለሁ አለ።",
    "10": "ከለዳውያኑም በንጉሱ ፊት መልሰው፦ የንጉሱን ነገር ያሳይ ዘንድ የሚችል ሰው በምድር ላይ የለም፤ ከነገስታትም ታላቅና ሃይለኛ የሆነ እንደዚህ ያለ ነገር የህልም ተርጓሚንና አስማተኛን ከለዳዊንም አልጠየቀም።",
    "11": "ንጉሱም የሚጠይቀው ነገር የቸገረ ነው፤ መኖሪያቸው ከሰው ጋር ካልሆነ ከአማልክት በቀር በንጉሱ ፊት የሚያሳየው ማንም የለም አሉ።",
    "12": "ስለዚህም ንጉሱ ተበሳጨ እጅግም ተቆጣ፥ የባቢሎንንም ጠቢባን ሁሉ ያጠፉ ዘንድ አዘዘ።",
    "13": "ትእዛዝም ወጣ፥ ጠቢባንንም ይገድሉ ዘንድ ጀመሩ፤ ዳንኤልንና ባልንጀሮቹንም ይገድሉ ዘንድ ፈለጉአቸው።",
    "14": "የዚያን ጊዜም ዳንኤል የባቢሎንን ጠቢባን ይገድል ዘንድ የወጣውን የንጉሱን የዘበኞቹ አለቃ አርዮክን በፈሊጥና በማስተዋል ተናገረው፤",
    "15": "ለንጉሱም አለቃ ለአርዮክ መልሶ፦ የንጉሱ ትእዛዝ ስለ ምን ቸኮለ? አለው። አርዮክም ነገሩን ለዳንኤል አስታወቀው።",
    "16": "ዳንኤልም ገብቶ ፍቺውን ለንጉሱ የሚያስታውቅበት ጊዜ ይሰጠው ዘንድ ንጉሱን ለመነ።",
    "17-18": "የዚያን ጊዜም ዳንኤል ወደ ቤቱ ሄደ። ዳንኤልም ባልንጀሮቹም ከቀሩት ከባቢሎን ጠቢባን ጋር እንዳይሞቱ ስለዚህ ምስጢር ምህረትን ከሰማይ አምላክ ይለምኑ ዘንድ ነገሩን ለባልንጀሮቹ ለአናንያና ለሚሳኤል ለአዛርያ አስታወቃቸው።",
    "19": "የዚያን ጊዜም ምስጢሩ በሌሊት ራእይ ለዳንኤል ተገለጠለት፤ ዳንኤልም የሰማይን አምላክ አመሰገነ።",
    "20": "ዳንኤልም ተናገረ እንዲህም አለ፦ ጥበብና ሃይል ለእርሱ ነውና የእግዚአብሔር ስም ከዘላለም እስከ ዘላለም ይባረክ፤",
    "21": "ጊዜያትንና ዘመናትን ይለውጣል፤ ነገስታትን ያፈልሳል፥ ነገስታትንም ያስነሳል፤ ጥበብን ለጠቢባን እውቀትንም ለአስተዋዮች ይሰጣል።",
    "22": "የጠለቀውንና የተሰወረውን ይገልጣል፤ በጨለማ ያለውን ያውቃል፥ ብርሃንም ከእርሱ ጋር ነው።",
    "23": "ጥበብንና ሃይልን የሰጠኸኝ፥ እኛም የለመንንህን ነገር አሁን ያስታወቅኸኝ፥ አንተ የአባቶቼ አምላክ ሆይ፥ የንጉሱን ነገር አስታውቀኸኛልና እገዛልሃለሁ አመሰግንህማለሁ።",
    "24": "ከዚህም በኋላ ዳንኤል ንጉሱ የባቢሎንን ጠቢባን ያጠፋ ዘንድ ወዳዘዘው ወደ አርዮክ ገባ፤ በገባም ጊዜ፦ የባቢሎንን ጠቢባን አታጥፋ፤ ወደ ንጉሱ አስገባኝ፥ እኔም ፍቺውን ለንጉሱ አሳያለሁ አለው።",
    "25": "የዚያን ጊዜም አርዮክ ዳንኤልን ፈጥኖ ወደ ንጉሱ አስገባውና፦ ከይሁዳ ምርኮኞች ያለውን ለንጉሱ ፍቺውን የሚያስታውቀውን ሰው አግኝቼአለሁ አለው።",
    "26": "ንጉሱም መለሰ ብልጣሶርም የሚባለውን ዳንኤልን፦ ያየሁትን ህልምና ፍቺውን ታስታውቀኝ ዘንድ ትችላለህን? አለው።",
    "27": "ዳንኤልም በንጉሱ ፊት መልሶ እንዲህ አለ፦ ንጉሱ የጠየቀውን ምስጢር ጠቢባንና አስማተኞች የህልም ተርጓሚዎችና ቃላተኞች ለንጉሱ ያሳዩ ዘንድ አይችሉም፤",
    "28": "ነገር ግን ምስጢር የሚገልጥ አምላክ በሰማይ ውስጥ አለ፥ እርሱም በኋለኛው ዘመን የሚሆነውን ለንጉሱ ለናቡከደነፆር አስታውቆታል። በአልጋህ ላይ የሆነው ህልምና የራስህ ራእይ ይህ ነው።",
    "29": "አንተ፥ ንጉስ ሆይ፥ ከአንተ በኋላ የሚሆነው ምን እንደ ሆነ በአልጋህ ላይ ታስብ ነበር፤ ምስጢርንም የሚገልጠው የሚሆነውን ነገር አስታውቆሃል።",
    "30": "ነገር ግን ይህ ምስጢር ለእኔ መገለጡ ፍቺው ለንጉሱ ይታወቅ ዘንድ፥ አንተም የልብህን አሳብ ታውቅ ዘንድ ነው እንጂ በዚህ አለም ካሉ ሰዎች ይልቅ በጥበብ ስለ በለጥሁ አይደለም።",
    "31": "አንተ፥ ንጉስ ሆይ፥ ታላቅ ምስል አየህ፤ ይህም ምስል ታላቅና ብልጭልጭታው የበዛ ነበረ፥ በፊትህም ቆሞ ነበር፤ መልኩም ግሩም ነበረ።",
    "32": "የዚህም ምስል ራስ ጥሩ ወርቅ፥ ደረቱና ክንዶቹም ብር፥ ሆዱና ወገቡም ናስ፥",
    "33": "ጭኖቹም ብረት፥ እግሮቹም እኩሉ ብረት እኩሉም ሸክላ ነበረ።",
    "34": "እጅም ሳይነካው ድንጋይ ከተራራው ተፈንቅሎ ከብረትና ከሸክላ የሆነውን የምስሉን እግሮች ሲመታና ሲፈጭ አየህ።",
    "35": "የዚያን ጊዜም ብረቱና ሸክላው፥ ናሱና ብሩ ወርቁም በአንድነት ተፈጨ፥ በመከርም ጊዜ በአውድማ ላይ እንዳለ እብቅ ሆነ፤ ነፋስም ወሰደው፥ ቦታውም አልታወቀም፤ ምስሉንም የመታ ድንጋይ ታላቅ ተራራ ሆነ ምድርንም ፈፅሞ ሞላ፡፡",
    "36": "ህልሙ ይህ ነው፤ አሁንም ፍቺውን በንጉሱ ፊት እንናገራለን።",
    "37": "አንተ፥ ንጉስ ሆይ፥ የሰማይ አምላክ መንግስትንና ሃይልን፥ ብርታትንና ክብርን የሰጠህ የነገስታት ንጉስ አንተ ነህ።",
    "38": "በሚቀመጡበትም ስፍራ ሁሉ የሰው ልጆችንና የምድር አራዊትን የሰማይ ወፎችንም በእጅህ አሳልፎ ሰጥቶሃል፥ ለሁሉም ገዥ አድርጎሃል፤ አንተ የወርቁ ራስ ነህ።",
    "39": "ከአንተም በኋላ ከአንተ የሚያንስ ሌላ መንግስት ይነሳል፤ ከዚያም በኋላ በምድር ሁሉ ላይ የሚገዛ ሌላ ሶስተኛ የናስ መንግስት ይነሳል።",
    "40": "አራተኛውም መንግስት ሁሉን እንደሚቀጠቅጥና እንደሚያደቅቅ ብረት ይበረታል፤ እነዚህንም ሁሉ እንደሚፈጭ ብረት ይቀጠቅጣል ይፈጭማል።",
    "41": "እግሮቹና ጣቶቹም እኩሉ ሸክላ እኩሉም ብረት ሆኖ እንዳየህ፥ እንዲሁ የተከፋፈለ መንግስት ይሆናል፤ ብረቱም ከሸክላው ጋር ተደባልቆ እንዳየሁ፥ የብረት ብርታት ለእርሱ ይሆናል።",
    "42": "የእግሮቹም ጣቶች እኩሉ ብረት እኩሉም ሸክላ እንደ ነበሩ፥ እንዲሁ መንግስቱ እኩሉ ብርቱ እኩሉ ደካማ ይሆናል።",
    "43": "ብረቱም ከሸክላው ጋር ተደባልቆ እንዳየህ፥ እንዲሁ ከሰው ዘር ጋር ይደባለቃሉ፤ ነገር ግን ብረት ከሸክላ ጋር እንደማይጣበቅ፥ እንዲሁ እርስ በርሳቸው አይጣበቁም።",
    "44": "በእነዚያም ነገስታት ዘመን የሰማይ አምላክ ለዘላለም የማይፈርስ መንግስት ያስነሳል፤ ለሌላ ህዝብም የማይሰጥ መንግስት ይሆናል፤ እነዚያንም መንግስታት ሁሉ ትፈጫቸዋለች ታጠፋቸውማለች፥ ለዘላለምም ትቆማለች።",
    "45": "ድንጋዩም እጅ ሳይነካው ከተራራ ተፈንቅሎ ብረቱንና ናሱን ሸክላውንና ብሩን ወርቁንም ሲፈጨው እንዳየህ፥ እንዲሁ ከዚህ በኋላ የሚሆነውን ታላቁ አምላክ ለንጉሱ አስታውቆታል፤ ህልሙም እውነተኛ ፍቺውም የታመነ ነው።",
    "46": "የዚያን ጊዜም ንጉሱ ናቡከደነፆር በግምባሩ ተደፍቶ ለዳንኤል ሰገደለት፥ የእህሉንም ቁርባን እጣኑንም ያቀርቡለት ዘንድ አዘዘ።",
    "47": "ንጉሱም ዳንኤልን፦ ይህን ምስጢር ትገልጥ ዘንድ ተችሎሃልና በእውነት አምላካችሁ የአማልክት አምላክ፥ የነገስታትም ጌታ፥ ምስጢርም ገላጭ ነው ብሎ ተናገረው።",
    "48": "ንጉሱም ዳንኤልን ከፍ ከፍ አደርገው፥ ብዙም ታላቅ ስጦታ ሰጠው፥ በባቢሎንም አውራጃ ሁሉ ላይ ሾመው፥ በባቢሎንም ጠቢባን ሁሉ ላይ ዋነኛ አለቃ አደረገው።",
    "49": "ዳንኤልም ንጉሱን ለመነ፥ እርሱም ሲድራቅንና ሚሳቅን አብደናጎንም በባቢሎን አውራጃ ስራ ላይ ሾማቸው፤ ዳንኤል ግን በንጉሱ በር ነበረ።"
}