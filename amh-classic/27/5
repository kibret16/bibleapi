{
    "1": "ንጉሱ ብልጣሶር ለሺህ መኳንንቶቹ ትልቅ ግብዣ አደረገ፥ በሺሁም ፊት የወይን ጠጅ ይጠጣ ነበር።",
    "2": "ብልጣሶርም የወይን ጠጅ በቀመሰ ጊዜ ንጉሱና መኳንንቶቹ ሚስቶቹና ቁባቶቹ ይጠጡባቸው ዘንድ፦ አባቴ ናቡከደነፆር በኢየሩሳሌም ከነበረው መቅደስ ያመጣቸውን የወርቁንና የብሩን እቃዎች አምጡ ብሎ አዘዘ።",
    "3": "የዚያን ጊዜም በኢየሩሳሌም ከነበረው ከእግዚአብሔር ቤተ መቅደስ የመጡትን የወርቁን እቃዎች አመጡ፤ ንጉሱና መኳንንቶቹም ሚስቶቹና ቁባቶቹም ጠጡባቸው።",
    "4": "የወይን ጠጅም እየጠጡ ከወርቅና ከብር ከናስና ከብረት ከእንጨትና ከድንጋይ የተሰሩትን አማልክት አመሰገኑ።",
    "5": "በዚያም ሰአት የሰው እጅ ጣቶች ወጥተው በንጉሱ ቤት በተለሰነው ግንብ ላይ በመቅረዙ አንፃር ፃፉ፤ ንጉሱም የሚፅፉትን ጣቶች አየ።",
    "6": "የዚያን ጊዜም የንጉሱ ፊት ተለወጠበት፥ አሳቡም አስቸገረው፥ የወገቡም ጅማቶች ተፈቱ፥ ጉልበቶቹም ተብረከረኩ።",
    "7": "ንጉሱም አስማተኞቹንና ከለዳውያኑን ቃላተኞቹንም ያገቡ ዘንድ በታላቅ ድምፅ ጮኸ፤ ንጉሱም የባቢሎንን ጠቢባን፦ ይህን ፅህፈት ያነበበ ፍቺውንም ያሳየኝ ሃምራዊ ግምጃ ይለብሳል፥ የወርቅም ማርዳ በአንገቱ ዙርያ ይሆንለታል፥ በመንግስትም ላይ ሶስተኛ ገዥ ይሆናል ብሎ ተናገረ።",
    "8": "የዚያን ጊዜም የንጉሱ ጠቢባን ሁሉ ገቡ፤ ነገር ግን ፅህፈቱን ያነብቡ፥ ፍቺውንም ለንጉሱ ያስታውቁ ዘንድ አልቻሉም።",
    "9": "ንጉሱም ብልጣሶር እጅግ ደነገጠ፥ ፊቱም ተለወጠበት፥ መኳንንቶቹም ተደናገጡ።",
    "10": "ንግስቲቱም ስለ ንጉሱና ስለ መኳንንቱ ቃል ወደ ግብዣ ቤት ገባች፤ ንግስቲቱም ተናገረች እንዲህም አለች፦ ንጉስ ሆይ፥ ሺህ አመት ንገስ፤ አሳብህ አያስቸግርህ፥ ፊትህም አይለወጥ።",
    "11": "የቅዱሳን አማልክት መንፈስ ያለበት ሰው በመንግስትህ ውስጥ አለ፤ በአባትህም ዘመን እንደ አማልክት ጥበብ ያለ ጥበብና ማስተዋል እውቀትም ተገኘበት፤ አባትህ ንጉሱ ናቡከደነፆር የህልም ተርጓሚዎችና የአስማተኞች የከለዳውያንና የቃላተኞች አለቃ አደረገው።",
    "12": "መልካም መንፈስ፥ እውቀትም፥ ማስተዋልም፥ ህልምንም መተርጎም፥ እንቆቅልሽንም መግለጥ፥ የተቋጠረውንም መፍታት ንጉሱ ስሙን ብልጣሶር ብሎ በሰየመው በዳንኤል ዘንድ ተገኝቶአልና። አሁንም ዳንኤል ይጠራ፥ እርሱም ፍቺውን ያሳያል።",
    "13": "የዚያን ጊዜም ዳንኤል ወደ ንጉሱ ፊት ገባ፤ ንጉሱም ተናገረው ዳንኤልም እንዲህ አለው፦ ንጉሱ አባቴ ከይሁዳ ከማረካቸው ከይሁዳ ምርኮኞች የሆንህ ዳንኤል አንተ ነህን?",
    "14": "የአማልክት መንፈስ እንዳለብህ፥ እውቀትና ማስተዋልም መልካምም ጥበብ እንደ ተገኘብህ ስለ አንተ ሰምቻለሁ።",
    "15": "አሁንም ይህን ፅህፈት ያነብቡ ዘንድ፥ ፍቺውንም ያስታውቁኝ ዘንድ ጠቢባንና አስማተኞች ወደ እኔ ገብተው ነበር፤ ነገር ግን የነገሩን ፍቺ ያሳዩ ዘንድ አልቻሉም።",
    "16": "አንተ ግን ፍቺን ትሰጥ ዘንድ፥ የተቋጠረንም ትፈታ ዘንድ እንድትችል ሰምቻለሁ፤ አሁንም ፅህፈቱን ታነብብ ዘንድ፥ ፍቺውንም ታስታውቀኝ ዘንድ ብትችል፥ ሃምራዊ ግምጃ ትለብሳለህ፥ የወርቅም ማርዳ በአንገትህ ዙሪያ ይሆንልሃል፥ አንተም በመንግስት ላይ ሶስተኛ ገዥ ትሆናለህ።",
    "17": "የዚያን ጊዜም ዳንኤል መለሰ በንጉሱም ፊት እንዲህ አለ፦ ስጦታህ ለአንተ ይሁን፥ በረከትህንም ለሌላ ስጥ፤ ነገር ግን ፅህፈቱን ለንጉሱ አነብባለሁ ፍቺውንም አስታውቃለሁ።",
    "18": "ንጉስ ሆይ፥ ልኡል አምላክ ለአባትህ ለናቡከደነፆር መንግስትንና ታላቅነትን ክብርንና ግርማን ሰጠው።",
    "19": "ስለ ሰጠው ታላቅነት ወገኖችና አህዛብ በልዩ ልዩም ቋንቋ የሚናገሩ ሁሉ በፊቱ ይንቀጠቀጡና ይፈሩ ነበር፤ የፈቀደውን ይገድል፥ የፈቀደውንም በህይወት ያኖር ነበር፤ የፈቀደውንም ያነሳ፥ የፈቀደውንም ያዋርድ ነበር።",
    "20": "ልቡ ግን በታበየ በኩራትም ያደርግ ዘንድ መንፈሱ በጠነከረ ጊዜ፥ ከመንግስቱ ዙፋን ተዋረደ፥ ክብሩም ተለየው።",
    "21": "ልኡል አምላክም በሰዎች መንግስት ላይ እንዲሰለጥን፥ የሚወድደውንም እንዲሾምበት እስኪያውቅ ድረስ ከሰው ልጆች ተይለቶ ተሰደደ፥ ልቡም እንደ አውሬ ልብ ሆነ፥ መኖሪያውም ከምድረ በዳ አህዮች ጋር ነበረ፤ እንደ በሬ ሳር በላ፥ አካሉም በሰማይ ጠል ረሰረሰ።",
    "22": "ብልጣሶር ሆይ፥ አንተ ልጁ ስትሆን ይህን ሁሉ እያወቅህ በሰማይ ጌታ ላይ ኮራህ እንጂ ልብህን አላዋረድህም።",
    "23": "የመቅደሱንም እቃዎች በፊትህ አመጡ፥ አንተም መኳንንትህም ሚስቶችህም ቁባቶችህም የወይን ጠጅ ጠጣችሁባቸው ከብርና ከወርቅም ከናስና ከብረትም ከእንጨትና ከድንጋይም የተሰሩትን የማያዩትንም የማይሰሙትንም የማያውቁትንም አማልክት አመሰገንህ፤ ትንፋሽህንና መንገድህን ሁሉ በእጁ የያዘውን አምላክ አላከበርኸውም።",
    "24": "ስለዚህም እነዚህ የእጅ ጣቶች ከእርሱ ዘንድ ተልከዋል፤ ይህም ፅህፈት ተፅፎአል።",
    "25": "የተፃፈውም ፅህፈት፦ ማኔ ቴቄል ፋሬስ ይላል።",
    "26": "የነገሩም ፍቺ ይህ ነው፤ ማኔ ማለት፥ እግዚአብሔር መንግስትህን ቆጠረው ፈፀመውም ማለት ነው።",
    "27": "ቴቄል ማለት፥ በሚዛን ተመዘንህ፥ ቀልለህም ተገኘህ ማለት ነው።",
    "28": "ፋሬስ ማለት፥ መንግስትህ ተከፈለ፥ ለሜዶንና ለፋርስ ሰዎችም ተሰጠ ማለት ነው።",
    "29": "የዚያን ጊዜም ብልጣሶር ለዳንኤል ሃምራዊ ግምጃ እንዲያለብሱት፥ የወርቅ ማርዳም በአንገቱ ዙሪያ እንዲያደርጉለት አዘዘ፤ በመንግስትም ላይ ሶስተኛ ገዥ እንዲሆን አዋጅ አስነገረ።",
    "30": "በዚያ ሌሊት የከለዳውያን ንጉስ ብልጣሶር ተገደለ።",
    "31": "ሜዶናዊውም ዳርዮስ መንግስቱን ወሰደ፤ እድሜውም ስድሳ ሁለት አመት ነበረ።"
}