{
    "1": "ዳርዮስም በመንግስቱ ሁሉ ዘንድ እንዲሆኑ መቶ ሃያ መሳፍንት በመንግስቱ ላይ ይሾም ዘንድ ወደደ።",
    "2": "መሳፍንቱም ሂሳቡን ያመጡላቸው ዘንድ፥ ንጉሱም እንዳይጎዳ ሶስት አለቆች በላያቸው አደረገ፤ ከእነርሱም አንደኛው ዳንኤል ነበረ።",
    "3": "ዳንኤልም መልካም መንፈስ ስላለው ከአለቆችና ከመሳፍንት በለጠ፤ ንጉሱም በመንግስቱ ሁሉ ላይ ይሾመው ዘንድ አሰበ።",
    "4": "የዚያን ጊዜም አለቆችና መሳፍንቱ ስለ መንግስቱ በዳንኤል ላይ ሰበብ ይፈልጉ ነበር፤ ነገር ግን የታመነ ነበረና፥ ስህተትና በደልም አልተገኘበትምና በእርሱ ላይ ሰበብና በደል ያገኙበት ዘንድ አልቻሉም።",
    "5": "እነዚያም ሰዎች፦ ከአምላኩ ህግ በቀር በዚህ በዳንኤል ላይ ሌላ ሰበብ አናገኝበትም አሉ።",
    "6": "የዚያን ጊዜም አለቆቹና መሳፍንቱ ወደ ንጉሱ ተሰብስበው እንዲህ አሉት፦ ንጉስ ዳርዮስ ሆይ፥ ሺህ አመት ንገስ።",
    "7": "የመንግስቱ አለቆች ሁሉ ሹማምቶችና መሳፍንት አማካሪዎችና አዛዦች፦ ንጉስ ሆይ፥ ከአንተ በቀር ማንም እስከ ሰላሳ ቀን ድረስ ልመና ከአምላክ ወይም ከሰው ቢለምን፥ በአንበሶች ጉድጓድ ውስጥ ይጣል የሚል የንጉስ ህግና ብርቱ ትእዛዝ ይወጣ ዘንድ ተማከሩ።",
    "8": "አሁንም፥ ንጉስ ሆይ፥ እንደማይለወጠው እንደ ሜዶንና እንደ ፋርስ ህግ፥ እንዳይለወጥ ትእዛዙን አፅና፥ ፅህፈቱንም ፃፍ።",
    "9": "ንጉሱም ዳርዮስ ፅህፈቱንና ትእዛዙን ፃፈ።",
    "10": "ዳንኤልም ፅህፈቱ እንደ ተፃፈ ባወቀ ጊዜ ወደ ቤቱ ገባ፤ የእልፍኙም መስኮቶች ወደ ኢየሩሳሌም አንፃር ተከፍተው ነበር፤ ቀድሞም ያደርግ እንደ ነበረ በየእለቱ ሶስት ጊዜ በጉልበቱ ተንበርክኮ በአምላኩ ፊት ፀለየ አመሰገነም።",
    "11": "እነዚያም ሰዎች ተሰብስበው ዳንኤል በአምላኩ ፊት ሲፀልይና ሲለምን አገኙት።",
    "12": "ወደ ንጉሱም ቀርበው ስለ ንጉሱ ትእዛዝ፦ ንጉስ ሆይ፥ ከአንተ በቀር እስከ ሰላሳ ቀን ድረስ ከአምላክ ወይም ከሰው የሚለምን ሰው ሁሉ በአንበሶች ጉድጓድ ውስጥ እንዲጣል ትእዛዝ አልፃፍህምን? አሉት። ንጉሱም መልሶ፦ ነገሩ እንደማይለወጠው እንደ ሜዶንና እንደ ፋርስ ህግ እውነት ነው አላቸው።",
    "13": "የዚያን ጊዜም በንጉሱ ፊት መልሰው፦ ንጉስ ሆይ፥ ከይሁዳ ምርኮኞች የሆነው ዳንኤል በየእለቱ ሶስት ጊዜ ልመናውን ይለምናል እንጂ አንተንና የፃፍኸውን ትእዛዝ አይቀበልም አሉት።",
    "14": "ንጉሱም ይህን ቃል በሰማ ጊዜ በጣም አዘነ፥ ያድነውም ዘንድ ልቡን ወደ ዳንኤል አደረገ፤ ሊያድነውም ፀሃይ እስኪገባ ድረስ ደከመ።",
    "15": "የዚያን ጊዜም እነዚያ ሰዎች ወደ ንጉሱ ተሰብስበው ንጉሱን፦ ንጉስ ሆይ፥ ንጉሱ ያፀናው ትእዛዝ ወይም ስርአት ይለወጥ ዘንድ እንዳይገባ የሜዶንና የፋርስ ህግ እንደ ሆነ እወቅ አሉት።",
    "16": "የዚያን ጊዜም ንጉሱ አዘዘ፥ ዳንኤልንም አምጥተው በአንበሶች ጉድጓድ ጣሉት፤ ንጉሱም ተናገረ ዳንኤልንም፦ሁልጊዜ የምታመልከው አምላክህ እርሱ ያድንህ አለው።",
    "17": "ድንጋይም አምጥተው በጉድጓዱ አፍ ላይ ገጠሙበት፤ ንጉሱም በዳንኤል ላይ የተደረገው እንዳይለወጥ በቀለበቱና በመኳንንቱ ቀለበት አተመው።",
    "18": "ንጉሱም ወደ ቤቱ ሄደ ሳይበላም አደረ፤ መብልም አላመጡለትም፥ እንቅልፉም ከእርሱ ራቀ።",
    "19": "በነጋውም ንጉሱ ማልዶ ተነሳ፥ ፈጥኖም ወደ አንበሶች ጉድጓድ ሄደ።",
    "20": "ወደ ጉድጓዱም ወደ ዳንኤል በቀረበ ጊዜ በህዘን ቃል ጠራው፤ ንጉሱም ተናገረ ዳንኤልንም፦ የህያው አምላክ ባርያ ዳንኤል ሆይ፥ ሁልጊዜ የምታመልከው አምላክህ ከአንበሶች ያድንህ ዘንድ ችሎአልን? አለው።",
    "21": "ዳንኤልም ንጉሱን፦ ንጉስ ሆይ፥ ሺህ አመት ንገስ።",
    "22": "በፊቱ ቅንነት ተገኝቶብኛልና፥ በአንተም ፊት ደግሞ፥ ንጉስ ሆይ፥ አልበደልሁምና አምላኬ መልአኩን ልኮ የአንበሶችን አፍ ዘጋ፥ እነርሱም አልጎዱኝም አለው።",
    "23": "የዚያን ጊዜም ንጉሱ እጅግ ደስ አለው፥ ዳንኤልንም ከጉድጓዱ ያወጡት ዘንድ አዘዘ፤ ዳንኤልም ከጉድጓድ ወጣ፥ በአምላኩም ታምኖ ነበርና አንዳች ጉዳት አልተገኘበትም።",
    "24": "ንጉሱም አዘዘ፥ ዳንኤልንም የከሰሱ እነዚያን ሰዎች አመጡአቸው፥ እነርሱንና ልጆቻቸውንም ሚስቶቻቸውንም በአንበሶች ጉድጓድ ጣሉአቸው፤ ወደ ጉድጓዱም መጨረሻ ሳይደርሱ አንበሶች ያዙአቸው አጥንታቸውንም ሁሉ ሰባበሩ።",
    "25": "የዚያን ጊዜም ንጉስ ዳርዮስ በምድር ሁሉ ላይ ወደሚኖሩ ወገኖችና አህዛብ በልዩ ልዩም ቋንቋ ወደሚናገሩ ሁሉ ፃፈ፥ እንዲህም አለ፦ ሰላም ይብዛላችሁ።",
    "26": "በመንግስቴ ግዛት ሁሉ ያሉ ሰዎች በዳንኤል አምላክ ፊት እንዲፈሩና እንዲንቀጠቀጡ አዝዣለሁ፤ እርሱ ህያው አምላክ ለዘላለም የሚኖር ነውና፤ መንግስቱም የማይጠፋ ነው፥ ግዛቱም እስከ መጨረሻ ድረስ ይኖራል።",
    "27": "ያድናል ይታደግማል፥ በሰማይና በምድርም ተአምራትንና ድንቅን ይሰራል፥ ዳንኤልንም ከአንበሶች አፍ አድኖታል።",
    "28": "ይህም ዳንኤል በዳርዮስ መንግስትና በፋርሳዊው በቂሮስ መንግስት ኑሮው ተቃናለት።"
}