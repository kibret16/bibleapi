{
    "1": "በከለዳውያን መንግስት ላይ በነገሰ፥ ከሜዶን ዘር በነበረ በአህሻዊሮስ ልጅ በዳርዮስ በመጀመሪያ አመት፥",
    "2": "በነገሰ በመጀመሪያው አመት እኔ ዳንኤል የኢየሩሳሌም መፍረስ የሚፈፀምበትን ሰባውን አመት፥ እግዚአብሔር በቃሉ ለነቢዩ ለኤርምያስ የተናገረውን የአመቱን ቁጥር በመፅሃፍ አስተዋልሁ።",
    "3": "ማቅ ለብሼ በአመድም ላይ ሆኜ ስፆም እፀልይና እለምን ዘንድ ፊቴን ወደ ጌታ ወደ አምላክ አቀናሁ።",
    "4": "ወደ አምላኬም ወደ እግዚአብሔር ፀለይሁ፥ ተናዝዤም እንዲህ አልሁ፦ ጌታ ሆይ፥ ከሚወድዱህና ትእዛዝህን ከሚፈፅሙ ጋር ቃል ኪዳንንና ምህረትን የምትጠብቅ ታላቅና የምታስፈራ አምላክ ሆይ፥",
    "5": "ሃጢአትን ሰርተናል፥ በድለንማል፥ ክፋትንም አድርገናል፥ አምፀንማል፥ ከትእዛዝህና ከፍርድህም ፈቀቅ ብለናል፤",
    "6": "በስምህም ለነገስታቶቻችንና ለአለቆቻችን ለአባቶቻችንም ለአገሩም ህዝብ ሁሉ የተናገሩትን ባርያዎችህን ነቢያትን አልሰማንም።",
    "7": "ጌታ ሆይ፥ ፅድቅ ለአንተ ነው፤ እንደ ዛሬም ለእኛ ለይሁዳ ሰዎችና በኢየሩሳሌም ለሚቀመጡ ለእስራኤልም ሁሉ በቅርብና በሩቅም ላሉት አንተን በበደሉበት በበደላቸው ምክንያት በበተንህበት አገር ሁሉ የፊት እፍረት ነው።",
    "8": "ጌታ ሆይ፥ በአንተ ላይ ሃጢአት ስለ ሰራን ለእኛና ለነገስታቶቻችን ለአለቆቻችንና ለአባቶቻችንም የፊት እፍረት ነው።",
    "9-10": "በእርሱ ላይ ምንም እንኳ ያመፅን ብንሆን፥ በባርያዎቹም በነቢያት እጅ በፊታችን ባኖረው በህጉ እንሄድ ዘንድ የአምላካችንን የእግዚአብሔርን ቃል ምንም እንኳ ባንሰማ፥ ለጌታ ለአምላካችን ምህረትና ይቅርታ ነው።",
    "11": "እስራኤልም ሁሉ ህግህን ተላልፈዋል፥ ቃልህንም እንዳይሰሙ ፈቀቅ ብለዋል፤ በእርሱ ላይ ሃጢአት ሰርተናልና በእግዚአብሔር ባርያ በሙሴ ህግ የተፃፈው መሃላና እርግማን ፈሰሰብን።",
    "12": "እጅግ ክፉ ነገርንም በእኛ ላይ በማምጣቱ በላያችንና በእኛ ዘንድ በተሾሙት ፈራጆቻችን ላይ የተናገረውን ቃል አፀና፤ በኢየሩሳሌምም ላይ እንደ ተደረገው ያለ ነገር ከቶ ከሰማይ ሁሉ በታች አልተደረገም።",
    "13": "በሙሴም ህግ እንደ ተፃፈ ይህ ክፉ ነገር ሁሉ መጣብን፤ ከሃጢአታችንም እንመለስ እውነትህንም እናስብ ዘንድ ወደ አምላካችን ወደ እግዚአብሔር ፊት አልለመንንም።",
    "14": "ስለዚህም እግዚአብሔር ክፉ ነገሩን ጠብቆ በእኛ ላይ አመጣ፤ አምላካችን እግዚአብሔር በሚሰራው ስራ ሁሉ ፃድቅ ነውና፥ እኛም ቃሉን አልሰማንምና።",
    "15": "አሁንም ህዝብህን ከግብፅ ምድር በበረታች እጅ ያወጣህ፥ እንደ ዛሬም ቀን ዝና ለአንተ ያገኘህ ጌታ አምላካችን ሆይ፥ ሃጢአትን ሰርተናል፥ ክፋትንም አድርገናል።",
    "16": "ጌታ ሆይ፥ ስለ ሃጢአታችንና ስለ አባቶቻችን በደል ኢየሩሳሌምና ህዝብህ በዙሪያችን ላሉት ሁሉ መሰደቢያ ሆነዋልና እንደ ፅድቅህ ሁሉ ቁጣህና መአትህ ከከተማህ ከኢየሩሳሌም ከቅዱስ ተራራህ እንዲመለስ እለምንሃለሁ።",
    "17": "አሁንም፥ አምላካችን ሆይ፥ የባርያህን ፀሎትና ልመናውን ስማ፤ ጌታ ሆይ፥ በፈረሰው በመቅደስህ ላይ ስለ አንተ ስትል ፊትህን አብራ።",
    "18": "አምላኬ ሆይ፥ በፊትህ የምንለምን ስለ ብዙ ምህረትህ ነው እንጂ ስለ ፅድቃችን አይደለምና ጆሮህን አዘንብለህ ስማ፤ አይንህን ገልጠህ ጥፋታችንና ስምህ የተጠራባትን ከተማ ተመልከት።",
    "19": "አቤቱ፥ ስማ፤ አቤቱ፥ ይቅር በል፤ አቤቱ፥ አድምጥና አድርግ፤ አምላኬ ሆይ፥ ስምህ በከተማህና በህዝብህ ላይ ተጠርቶአልና ስለ ራስህ አትዘግይ።",
    "20": "እኔም ገና ስናገር ስፀልይ፥ በሃጢአቴና በህዝቤም በእስራኤል ሃጢአት ስናዘዝ፥ በአምላኬም በእግዚአብሔር ፊት ስለ ተቀደሰው ስለ አምላኬ ተራራ ስለምን፥",
    "21": "ገናም በፀሎት ስናገር አስቀድሜ በራእይ አይቼው የነበረው ሰው ገብርኤል እነሆ እየበረረ መጣ፤ በማታም መስዋእት ጊዜ ዳሰሰኝ።",
    "22": "አስተማረኝም፥ ተናገረኝም እንዲህም አለ፦ ዳንኤል ሆይ፥ ጥበብንና ማስተዋልን እሰጥህ ዘንድ አሁን መጥቻለሁ።",
    "23": "አንተ እጅግ የተወደድህ ነህና በልመናህ መጀመሪያ ላይ ትእዛዝ ወጥቶአል፥ እኔም እነግርህ ዘንድ መጥቻለሁ፤ አሁንም ነገሩን መርምር፥ ራእዩንም አስተውል።",
    "24": "አመፃን ይጨርስ፥ ሃጢአትንም ይፈፅም፥ በደልንም ያስተሰርይ፥ የዘላለምን ፅድቅ ያገባ፥ ራእይንና ትንቢትን ያትም፥ ቅዱሰ ቅዱሳኑንም ይቀባ ዘንድ በህዝብህና በቅድስት ከተማህ ላይ ሰባ ሱባኤ ተቀጥሮአል።",
    "25": "ስለዚህ እወቅ አስተውልም፤ ኢየሩሳሌምን መጠገንና መስራት ትእዛዙ ከሚወጣበት ጀምሮ እስከ አለቃው እስከ መሲህ ድረስ ሰባት ሱባኤና ስድሳ ሁለት ሱባኤ ይሆናል፤ እርስዋም በጭንቀት ዘመን ከጎዳናና ከቅጥር ጋር ትሰራለች።",
    "26": "ከስድሳ ሁለት ጊዜ ሰባትም በኋላ መሲህ ይገደላል፥ በእርሱም ዘንድ ምንም የለም፤ የሚመጣውም አለቃ ህዝብ ከተማይቱንና መቅደሱን ያጠፋሉ፤ ፍፃሜውም በጎርፍ ይሆናል፥ እስከ መጨረሻም ድረስ ጦርነት ይሆናል፤ ጥፋትም ተቀጥሮአል።",
    "27": "እርሱም ከብዙ ሰዎች ጋር ፅኑ ቃል ኪዳን ለአንድ ሱባኤ ያደርጋል፤ በሱባኤውም እኩሌታ መስዋእቱንና ቁርባኑን ያስቀራል፤ በርኩሰትም ጫፍ ላይ አጥፊው ይመጣል፤ እስከ ተቆረጠውም ፍፃሜ ድረስ መቅሰፍት በአጥፊው ላይ ይፈስሳል።"
}