{
    "1": "በዚያም ዘመን ስለ ህዝብህ ልጆች የሚቆመው ታላቁ አለቃ ሚካኤል ይነሳል፤ ህዝብም ከሆነ ጀምሮ እስከዚያ ዘመን ድረስ እንደ እርሱ ያለ ያልሆነ የመከራ ዘመን ይሆናል፤ በዚያም ዘመን በመፅሃፉ ተፅፎ የተገኘው ህዝብህ ሁሉ እያንዳንዱ ይድናል።",
    "2": "በምድርም ትቢያ ውስጥ ካንቀላፉቱ ብዙዎች ይነቃሉ፤ እኩሌቶቹ ወደ ዘላለም ህይወት፥ እኩሌቶቹም ወደ እፍረትና ወደ ዘላለም ጉስቁልና።",
    "3": "ጥበበኞቹም እንደ ሰማይ ፀዳል፥ ብዙ ሰዎችንም ወደ ፅድቅ የሚመልሱ እንደ ከዋክብት ለዘላለም ይደምቃሉ።",
    "4": "ዳንኤል ሆይ፥ አንተ ግን እስከ ፍፃሜ ዘመን ድረስ ቃሉን ዝጋ፥ መፅሃፉንም አትም፤ ብዙ ሰዎች ይመረምራሉ፥ እውቀትም ይበዛል።",
    "5": "እኔም ዳንኤል አየሁ፤ እነሆም፥ ሁለት ሌሎች ቆመው ነበር፥ አንዱ በዚህ በወንዙ ዳር፥ ሌላውም በዚያ በወንዙ ዳር።",
    "6": "አንዱም ከወንዙ ውሃ በላይ የነበረውን በፍታም የለበሰውን፦ የዚህ ድንቅ ፍፃሜ እስከ መቼ ነው? አለው።",
    "7": "ከወንዙም ውሃ በላይ የነበረው በፍታም የለበሰው ሰው ቀኝና ግራ እጁን ወደ ሰማይ አንስቶ፦ ለዘመንና ለዘመናት ለዘመንም እኩሌታ ነው፤ የተቀደሰውም ህዝብ ሃይል መበተን በተጨረሰ ጊዜ ይህ ሁሉ ይፈፀማል ብሎ ለዘላለም ህያው ሆኖ በሚኖረው ሲምል ሰማሁ።",
    "8": "ሰማሁም ነገር ግን አላስተዋልሁም፤ የዚያን ጊዜም፦ ጌታዬ ሆይ፥ የዚህ ሁሉ ፍፃሜ ምንድር ነው? አልሁ።",
    "9": "እርሱም እንዲህ አለኝ፦ ዳንኤል ሆይ፥ ቃሉ እስከ ፍፃሜ ዘመን ድረስ የተዘጋና የታተመ ነውና ሂድ፤",
    "10": "ብዙ ሰዎች ሰውነታቸውን ያጠራሉ ያነጡማል ይነጥሩማል፤ ክፉዎች ግን ክፋትን ያደርጋሉ፤ ክፉዎችም ሁሉ አያስተውሉም፥ ጥበበኞች ግን ያስተውላሉ።",
    "11": "የዘወትሩም መስዋእት ከቀረ ጀምሮ፥ የጥፋትም ርኩሰት ከቆመ ጀምሮ ሺህ ሁለት መቶ ዘጠና ቀን ይሆናል።",
    "12": "የሚታገስ፥ እስከ ሺህ ሶስት መቶ ሰላሳ አምስት ቀንም የሚደርስ ምስጉን ነው።",
    "13": "አንተ ግን እስከ ፍፃሜው ድረስ ሂድ፤ አንተም ታርፋለህ፥ በቀኑም መጨረሻ በእጣ ክፍልህ ትቆማለህ።"
}