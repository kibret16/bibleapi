{
    "1": "በመጀመሪያ ከተገለጠልኝ ራእይ በኋላ፥ ንጉሱ ብልጣሶር በነገሰ በሶስተኛው አመት፥ ለእኔ ለዳንኤል ራእይ ተገለጠልኝ።",
    "2": "በራእዩም አየሁ፤ ባየሁም ጊዜ በኤላም አውራጃ ባለው በሱሳ ግንብ ነበርሁ፤ በራእዩም አየሁ በኡባል ወንዝም አጠገብ ነበርሁ።",
    "3": "አይኔን አንስቼ አየሁ፤ እነሆም፥ ሁለት ቀንዶች የነበሩት አንድ አውራ በግ በወንዙ ፊት ቆሞ ነበር፥ ሁለቱም ቀንዶቹ ከፍ ከፍ ይሉ ነበር፤ አንዱ ግን ከሁለተኛው ከፍ ያለ ነበረ፥ ታላቁም ወደ ኋላው ወጥቶ ነበር።",
    "4": "አውራውም በግ ወደ ምእራብ ወደ ሰሜንም ወደ ደቡብም በቀንዱ ሲጎሽም አየሁ፤ አራዊትም ሁሉ ይቋቋሙት ዘንድ አልቻሉም፥ ከእጁም የሚያድን አልነበረም፤ እንደ ፈቃዱም አደረገ፥ ራሱንም ታላቅ አደረገ።",
    "5": "እኔም ስመለከት፥ እነሆ፥ ከምእራብ ወገን አንድ አውራ ፍየል በምድር ሁሉ ፊት ላይ ወጣ፥ ምድርንም አልነካም፤ ለፍየሉም በአይኖቹ መካከል አንድ ታላቅ ቀንድ ነበረው።",
    "6": "ሁለትም ቀንድ ወዳለው በወንዝም ፊት ቆሞ ወዳየሁት አውራ በግ መጣ፥ በሃይሉም ቁጣ ፈጥኖ ወደ እርሱ ሮጠ።",
    "7": "ወደ አውራውም በግ ሲቀርብ አየሁት፤ እርሱም ተመረረበት፥ አውራውንም በግ መታ፥ ሁለቱንም ቀንዶች ሰበረ፤ አውራውም በግ ሊቋቋመው ሃይል አልነበረውም፥ እርሱም በምድር ላይ ጥሎ ረገጠው፤ አውራውንም በግ ከእጁ ያድነው ዘንድ የሚችል አልነበረም።",
    "8": "አውራውም ፍየል ራሱን እጅግ ታላቅ አደረገ፤ በበረታም ጊዜ ታላቁ ቀንዱ ተሰበረ፥ ወደ አራቱም የሰማይ ነፋሳት የሚመለከቱ አራት ቀንዶች ከበታቹ ወጡ።",
    "9": "ከእነርሱም ከአንደኛው አንድ ታናሽ ቀንድ ወጣ፥ ወደ ደቡብም ወደ ምስራቅም ወደ መልካሚቱም ምድር እጅግ ከፍ አለ።",
    "10": "እስከ ሰማይም ሰራዊት ድረስ ከፍ አለ፤ ከሰራዊትና ከከዋክብትም አያሌዎችን ወደ ምድር ጣለ፥ ረገጣቸውም።",
    "11": "እስከ ሰራዊትም አለቃ ድረስ ራሱን ታላቅ አደረገ፤ ከእርሱም የተነሳ የዘወትሩ መስዋእት ተሻረ፥ የመቅደሱም ስፍራ ፈረሰ።",
    "12": "ሰራዊቱም ከሃጢአት የተነሳ ከዘወትሩ መስዋእት ጋር ተሰጠው፤ እርሱም እውነትን ወደ ምድሩ ጣለ፥ አደረገም ተከናወነም።",
    "13": "ከቅዱሳኑም አንዱ ሲናገር ሰማሁ፤ ለተናገረው ለቅዱሱም ሁለተኛው ቅዱስ፦ ስለ ዘወትሩ መስዋእት፥ መቅደሱና ሰራዊቱም ይረገጡ ዘንድ ስለሚሰጥና ስለሚያጠፋ ሃጢአት የሆነው ራእይ እስከ መቼ ይሆናል? አለው።",
    "14": "እርሱም፦ እስከ ሁለት ሺህ ሶስት መቶ ማታና ጥዋት ድረስ ነው፤ ከዚያም በኋላ መቅደሱ ይነፃል አለኝ።",
    "15": "እኔም ዳንኤል ራእዩን ባየሁ ጊዜ ማስተዋሉን ፈለግሁ፤ እነሆም፥ የሰው ምስያ በፊቴ ቆሞ ነበር።",
    "16": "በኡባልም ወንዝ መካከል፦ ገብርኤል ሆይ፥ ራእዩን ለዚህ ሰው አስታውቀው ብሎ የሚጮኸውን የሰውን ድምፅ ሰማሁ።",
    "17": "እኔም ወደ ቆምሁበት ቀረበ፤ በመጣም ጊዜ ፈርቼ በግምባሬ ተደፋሁ፤ እርሱም፦ የሰው ልጅ ሆይ፥ ራእዩ ለፍፃሜ ዘመን እንደ ሆነ አስተውል አለኝ።",
    "18": "ሲናገረኝም ደንግጬ በምድር ላይ በግምባሬ ተደፋሁ፤ እርሱም ዳሰሰኝ ቀጥ አድርጎም አቆመኝ።",
    "19": "እንዲህም አለኝ፦ እነሆ፥ በመቅሰፍቱ በመጨረሻ ዘመን የሚሆነውን አስታውቅሃለሁ፤ ይህ ለተወሰነው ለፍፃሜ ዘመን ነውና።",
    "20": "ባየኸው በአውራው በግ ላይ የነበሩ ሁለቱ ቀንዶች እነርሱ የሜዶንና የፋርስ ነገስታት ናቸው።",
    "21": "አውራውም ፍየል የግሪክ ንጉስ ነው፤ በአይኖቹም መካከል ያለው ታላቁ ቀንድ መጀመሪያው ንጉስ ነው።",
    "22": "እርሱም በተሰበረ ጊዜ በእርሱ ፋንታ አራቱ እንደ ተነሱ፥ እንዲሁ ከወገኑ አራት መንግስታት ይነሳሉ፥ ነገር ግን በሃይል አይተካከሉትም።",
    "23": "በመንግስታቸውም መጨረሻ፥ ሃጢአታቸው በተሞላች ጊዜ፥ እንቆቅልሽን የሚያስተውል ፊተ ጨካኝ ንጉስ ይነሳል።",
    "24": "ሃይሉም ይበረታል፥ ነገር ግን በራሱ ሃይል አይደለም፤ በድንቅም ያጠፋል፥ ያደርግማል፥ ይከናወንማል፤ ሃያላንንና የቅዱሳንን ህዝብ ያጠፋል።",
    "25": "በመታለሉ ተንኮልን በእጁ ያከናውናል፤ በልቡም ይታበያል፥ ታምነውም የሚኖሩትን ብዙዎችን ያጠፋል፤ በአለቆቹም አለቃ ላይ ይቋቋማል፤ ያለ እጅም ይሰበራል።",
    "26": "የተነገረውም የማታውና የጥዋቱ ራእይ እውነተኛ ነው፤ ነገር ግን ከብዙ ዘመን በኋላ ስለሚሆን ራእዩን ዝጋ።",
    "27": "እኔም ዳንኤል ተኛሁ፥ አያሌም ቀን ታመምሁ፤ ከዚያም በኋላ ተነስቼ የንጉሱን ስራ እሰራ ነበር፤ ስለ ራእዩም አደንቅ ነበር፥ የሚያስተውለው ግን አልነበረም።"
}