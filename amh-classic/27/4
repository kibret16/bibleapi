{
    "1": "ከንጉሱ ከናቡከደነፆር በምድር ሁሉ ወደሚቀመጡ ወገኖችና አህዛብ በልዩ ልዩ ቋንቋም ወደሚናገሩ ሁሉ፥ ሰላም ይብዛላችሁ።",
    "2": "ልኡል አምላክ በፊቴ ያደረገውን ተአምራቱንና ድንቁን አሳያችሁ ዘንድ ወድጃለሁ።",
    "3": "ተአምራቱ እንዴት ታላቅ ነው! ድንቁም እንዴት ፅኑ ነው! መንግስቱም የዘላለም መንግስት ነው፥ ግዛቱም ለልጅ ልጅ ነው።",
    "4": "እኔ ናቡከደነፆር በቤቴ ደስ ብሎኝ በአዳራሼም ተመችቶኝ ነበር።",
    "5": "ህልም አለምሁ፤ እርስዋም አስፈራችኝ፤ በአልጋዬም ላይ የነበረው አሳቤና የራሴ ራእይ አስጨነቁኝ።",
    "6": "ስለዚህ የህልሙን ፍቺ እንዲያስታውቁኝ የባቢሎን ጠቢባን ሁሉ ወደ እኔ ይገቡ ዘንድ አዘዝሁ።",
    "7": "የዚያን ጊዜም የህልም ተርጓሚዎቹና አስማተኞቹ ከለዳውያኑና ቃላተኞቹ ገቡ፤ ህልሙንም በፊታቸው ተናገርሁ፥ ፍቺውን ግን አላስታወቁኝም።",
    "8": "በመጨረሻም የቅዱሳን አማልክት መንፈስ ያለበት እንደ አምላኬ ስም ብልጣሶር የሚባለው ዳንኤል በፊቴ ገባ፤ እኔም ህልሙን ነገርሁት እንዲህም አልሁት።",
    "9": "የህልም ተርጓሚዎች አለቃ ብልጣሶር ሆይ፥ የቅዱሳን አማልክት መንፈስ በአንተ ውስጥ እንዳለ፥ ከምስጢርም ሁሉ የሚያስቸግርህ እንደሌለ አውቄአለሁና ያለምሁትን የህልሜን ራእይ ፍቺውንም ንገረኝ።",
    "10": "የራሴ ራእይ በአልጋዬ ላይ ይህ ነበረ፤ እነሆ፥ በምድር መካከል ዛፍ አየሁ፥ ቁመቱም እጅግ ረጅም ነበረ።",
    "11": "ዛፉም ትልቅ ሆነ፥ በረታም፥ ቁመቱም እስከ ሰማይ ደረሰ፥ መልኩም እስከ ምድር ሁሉ ዳርቻ ድረስ ታየ።",
    "12": "ቅጠሉም። የተዋበ ነበረ ፍሬውም ብዙ ነበረ፥ ለሁሉም መብል ነበረበት፤ ከጥላውም በታች የምድር አራዊት ያርፉበት ነበር፥ በቅርንጫፎቹም ውስጥ የሰማይ ወፎች ይቀመጡ ነበር፥ ስጋ ለባሹም ሁሉ ከእርሱ ይበላ ነበር።",
    "13": "በአልጋዬም ላይ በራሴ ራእይ አየሁ፤ እነሆም፥ አንድ ቅዱስ ጠባቂ ከሰማይ ወረደ።",
    "14": "በታላቅ ድምፅም እየጮኸ እንዲህ አለ፦ ዛፉን ቁረጡ፥ ቅርንጫፎቹንም ጨፍጭፉ፥ ቅጠሎቹንም አራግፉ፥ ፍሬውንም በትኑ፤ አራዊትም ከበታቹ ወፎቹም ከቅርንጫፉ ይሽሹ።",
    "15": "ነገር ግን ጉቶውን በምድር ውስጥ ተዉት፥ በመስክም ውስጥ በብረትና በናስ ማሰሪያ ታስሮ ይቆይ፤ በሰማይም ጠል ይረስርስ እድል ፈንታውም በምድር ሳር ውስጥ ከአራዊት ጋር ይሁን።",
    "16": "ልቡም ከሰው ልብ ይለወጥ፥ የአውሬም ልብ ይሰጠው፤ ሰባት ዘመናትም ይለፉበት።",
    "17": "ልኡሉ በሰዎች መንግስት ላይ እንዲሰለጥን፥ ለወደደውም እንዲሰጠው፥ ከሰውም የተዋረደውን እንዲሾምበት ህያዋን ያውቁ ዘንድ ይህ ነገር የጠባቂዎች ትእዛዝ፥ ይህም ፍርድ የቅዱሳን ቃል ነው።",
    "18": "እኔ ንጉሱ ናቡከደነፆር ይህን ህልም አልሜአለሁ፤ አንተም፥ ብልጣሶር፥ ፍቺውን አስታውቀኝ፥ የመንግስቴ ጠቢባን ሁሉ ፍቺውን ያስታውቁኝ ዘንድ አይችሉምና፤ ነገር ግን የቅዱሳን አማልክት መንፈስ በአንተ ውስጥ አለና አንተ ትችላለህ።",
    "19": "የዚያን ጊዜ ብልጣሶር የተባለው ዳንኤል አንድ ሰአት ያህል አሰበ፥ ልቡም ታወከ። ንጉሱም መልሶ፦ ብልጣሶር ሆይ፥ ህልሙና ፍቺው አያስቸግርህ አለው። ብልጣሶርም መልሶ አለ፦ ጌታዬ ሆይ፥ ህልሙ ለሚጠሉህ፥ ፍቺውም ለጠላቶችህ ይሁን።",
    "20": "ትልቅ የነበረው የበረታውም፥ ቁመቱም እስከ ሰማይ የደረሰው፥ መልኩም እስከ ምድር ሁሉ ድረስ የታየው፥",
    "21": "ቅጠሉም አምሮ የነበረው፥ ፍሬውም የበዛው፥ ለሁሉም መብል የነበረበት፤ በበታቹም የምድር አራዊት የተቀመጡ፥ በቅርንጫፎቹም የሰማይ ወፎች ያደሩበት ያየኸው ዛፍ፤",
    "22": "ንጉስ ሆይ፥ እርሱ ታላቅና ብርቱ የሆንህ አንተ ነህ፤ ታላቅነትህ በዝቶአል፥ እስከ ሰማይም ደርሶአል፥ ግዛትህም እስከ ምድር ዳርቻ ድረስ ነው።",
    "23": "ንጉሱም ከሰማይ የወረደውንና፦ ዛፉን ቁረጡ፥ አጥፉትም፤ ነገር ግን ጉቶውን በምድር ውስጥ ተዉት፤ በብረትና በናስ ማሰሪያ ታስሮ በመስክ ውስጥ ይቆይ፤ በሰማይም ጠል ይረስርስ፥ ሰባት ዘመናትም እስኪያልፉበት ድረስ እድል ፈንታው ከምድር አራዊት ጋር ይሁን ያለውን ቅዱስ ጠባቂ ማየቱ፤ ንጉስ ሆይ፥ ፍቺው ይህ ነው፤",
    "24": "በጌታዬ በንጉስ ላይ የወረደው የልኡሉ ትእዛዝ ነው፤",
    "25": "ልኡሉም በሰዎች መንግስት ላይ እንዲሰለጥን፥ ለሚወድደውም እንዲሰጠው እስክታውቅ ድረስ ከሰዎች ተለይተህ ትሰደዳለህ፥ መኖሪያህም ከምድር አራዊት ጋር ይሆናል፥ እንደ በሬም ሳር ትበላ ዘንድ ትገደዳለህ፥ በሰማይም ጠል ትረሰርሳለህ፥ ሰባት ዘመናትም ያልፉብሃል።",
    "26": "የዛፉንም ጉቶ ይተዉት ዘንድ ማዘዙ፥ ስልጣን ከሰማያት እንደ ሆነ ካወቅህ በኋላ መንግስትህ ይቆይልሃል።",
    "27": "ንጉስ ሆይ፥ ስለዚህ ምናልባት የደህንነትህ ዘመን ይረዝም እንደ ሆነ ምክሬ ደስ ያሰኝህ፤ ሃጢአትህንም በፅድቅ፥ በደልህንም ለድሆች በመመፅወት አስቀር።",
    "28": "ይህ ሁሉ በንጉሱ በናቡከደነፆር ላይ ደረሰ።",
    "29": "ከአስራ ሁለት ወር በኋላ በባቢሎን ቤተ መንግስት ሰገነት ላይ ይመላለስ ነበር።",
    "30": "ንጉሱም፦ ይህች እኔ በጉልበቴ ብርታት ለግርማዬ ክብር የመንግስት መኖሪያ እንድትሆን ያሰራኋት ታላቂቱ ባቢሎን አይደለችምን? ብሎ ተናገረ።",
    "31": "ቃሉም ገና በንጉሱ አፍ ሳለ ድምፅ ከሰማይ ወደቀና፦ ንጉስ ናቡከደነፆር ሆይ፦ መንግስት ከአንተ ዘንድ አለፈች ተብሎ ለአንተ ተነግሮአል፤",
    "32": "ልኡሉም በሰዎች መንግስት ላይ እንዲሰለጥን፥ ለሚወድደውም እንዲሰጠው እስክታውቅ ድረስ ከሰዎች ተለይተህ ትሰደዳለህ፥ መኖሪያህም ከምድር አራዊት ጋር ይሆናል፤ እንደ በሬም ሳር ትበላ ዘንድ ትገደዳለህ፥ ሰባት ዘመናትም ያልፉብሃል አለው።",
    "33": "በዚያም ሰአት ነገሩ በናቡከደነፆር ላይ ደረሰ፤ ጠጉሩም እንደ ንስር፥ ጥፍሩም እንደ ወፎች እስኪረዝም ድረስ ከሰዎች ተለይቶ ተሰደደ፥ እንደ በሬም ሳር በላ፥ አካሉም በሰማይ ጠል ረሰረሰ።",
    "34": "ዘመኑም ከተፈፀመ በኋላ እኔ ናቡከደነፆር አይኔን ወደ ሰማይ አነሳሁ፥ አእምሮዬም ተመለሰልኝ፤ ልኡሉንም ባረክሁ፥ ለዘላለምም የሚኖረውን አመሰገንሁ አከበርሁትም፤ ግዛቱ የዘላለም ግዛት ነውና፥ መንግስቱም ለልጅ ልጅ ነውና።",
    "35": "በምድርም የሚኖሩ ሁሉ እንደ ምናምን ይቆጠራሉ፤ በሰማይም ሰራዊት በምድርም ላይ በሚኖሩ መካከል እንደ ፈቃዱ ያደርጋል፤ እጁንም የሚከለክላት ወይም፦ ምን ታደርጋለህ? የሚለው የለም።",
    "36": "በዚያን ጊዜም አእምሮዬ ተመለሰልኝ፥ ለመንግስቴም ክብር ግርማዬና ውበቴ ወደ እኔ ተመለሰ፤ አማካሪዎቼና መኳንንቶቼም ፈለጉኝ፥ በመንግስቴም ውስጥ ፀናሁ፥ ብዙም ክብር ተጨመረልኝ።",
    "37": "አሁንም እኔ ናቡከደነፆር የሰማይን ንጉስ አመሰግናለሁ፥ ታላቅም አደርገዋለሁ፥ አከብረውማለሁ። ስራው ሁሉ እውነት፥ መንገዱም ፍርድ ነውና፥ በትእቢትም የሚሄዱትን ያዋርድ ዘንድ ይችላልና።"
}