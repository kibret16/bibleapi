{
    "1": "ፃድቃንና ጠቢባን ስራዎቻቸውም በእግዚአብሔር እጅ እንደ ሆኑ፥ ይህን ሁሉ እመረምር ዘንድ በልቤ አኖርሁ፤ ፍቅር ወይም ጥል ቢሆን ሰው አያውቅም ሁሉ ወደ ፊታቸው ነው።",
    "2": "የፃድቁና የበደለኛው፥ የመልካሙና የክፉው፥ የንፁሁና የርኩሱ፥ መስዋእትን የሚሰዋውና የማይሰዋው፥ የሰው ሁሉ ድርሻው አንድ ነው፤ እንደ መልካሙ ሰው እንዲሁ ሃጢአተኛው፥ እንደ መሃለኛው ሰው እንዲሁ መሃላን የሚፈራው ነው።",
    "3": "አንድ ድርሻ ሁሉን እንዲያገኝ ከፀሃይ በታች በተደረገው ሁሉ ይህ ነገር ክፉ ነው፤ ደግሞም የሰው ልጆች ልብ ክፋትን ትሞላለች፥ በህይወታቸውም ሳሉ እብደት በልባቸው ነው፥ ከዚያም በኋላ ወደ ሙታን ይወርዳሉ።",
    "4": "ያልሞተ ውሻ ከሞተ አንበሳ ይሻላልና ሰው ከህያዋን ሁሉ ጋር በአንድነት ቢኖር ተስፋ አለው።",
    "5": "ህያዋን እንዲሞቱ ያውቃሉና፤ ሙታን ግን አንዳች አያውቁም፤ መታሰቢያቸውም ተረስቶአልና ከዚያ በኋላ ዋጋ የላቸውም።",
    "6": "ፍቅራቸውና ጥላቸው ቅንአታቸውም በአንድነት ጠፍቶአል፥ ከፀሃይ በታችም በሚሰራው ነገር ለዘላለም እድል ፈንታ ከእንግዲህ ወዲህ የላቸውም።",
    "7": "እግዚአብሔር ስራህን ተቀብሎታልና ሂድ፥ እንጀራህን በደስታ ብላ፥ የወይን ጠጅህንም በተድላ ጠጣ።",
    "8": "ሁልጊዜ ልብስህ ነጭ ይሁን፤ ቅባትም ከራስህ ላይ አይታጣ።",
    "9": "በህይወትህ፥ አንተም ከፀሃይ በታች በምትደክምበት ድካም ይህ እድል ፈንታህ ነውና ከንቱ በሆነ በህይወትህ ዘመን ሁሉ፥ ከፀሃይ በታች በሰጠህ፥ በከንቱ ዘመንህ ሁሉ፥ ከምትወድዳት ሚስትህ ጋር ደስ ይበልህ።",
    "10": "አንተ በምትሄድበት በሲኦል ስራና አሳብ እውቀትና ጥበብ አይገኙምና እጅህ ለማድረግ የምታገኘውን ሁሉ እንደ ሃይልህ አድርግ።",
    "11": "እኔም ተመለስሁ፥ ከፀሃይ በታችም ሩጫ ለፈጣኖች፥ ሰልፍም ለሃያላን፥ እንጀራም ለጠቢባን፥ ባለጠግነትም ለአስተዋዮች፥ ሞገስም ለአዋቂዎች እንዳልሆነ አየሁ፤ ጊዜና እድል ግን ሁሉን ይገናኛቸዋል።",
    "12": "ሰውም ጊዜውን አያውቅም፤ በክፉ መረብ እንደ ተጠመዱ አሳዎች፥ በወጥመድም እንደ ተያዙ ወፎች፥ እንዲሁ የሰው ልጆች በክፉ ጊዜ በድንገት ሲወድቅባቸው ይጠመዳሉ።",
    "13": "ከፀሃይ በታችም ይህን ጥበብ አየሁ፥ እርስዋም በእኔ ዘንድ ታላቅ መሰለችኝ።",
    "14": "ታናሽ ከተማ ነበረች፥ ጥቂቶች ሰዎችም ነበሩባት፤ ታላቅ ንጉስም መጣባት ከበባትም፥ ታላቅ ግንብም ሰራባት።",
    "15": "ጠቢብ ድሃ ሰውም ተገኘባት፥ ያችንም ከተማ በጥበቡ አዳናት፤ ያን ድሃ ሰው ግን ማንም አላሰበውም።",
    "16": "እኔም፦ ከሃይል ይልቅ ጥበብ ትበልጣለች፤ የድሃው ጥበብ ግን ተናቀች ቃሉም አልተሰማችም አልሁ።",
    "17": "በሰነፎች መካከል ከሚጮህ ከገዢው ጩኸት ይልቅ የጠቢባን ቃል በፀጥታ ትሰማለች።",
    "18": "ከጦር መሳሪያዎች ይልቅ ጥበብ ትሻላለች፤ አንድ ሃጢአተኛ ግን ብዙ መልካምን ያጠፋል።"
}