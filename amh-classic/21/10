{
    "1": "የሞቱ ዝንቦች የተቀመመውን የዘይት ሽቱ ያገሙታል፤ እንዲሁም ትንሽ ስንፍና ጥበብንና ክብርን ያጠፋል።",
    "2": "የጠቢብ ልብ በስተ ቀኙ ነው፥ የሰነፍ ልብ ግን በስተ ግራው ነው።",
    "3": "ደግሞም ሰነፍ በመንገድ ሲመላለስ እርሱ ልብ ይጎድለዋል፥ የሚያስበውም ሁሉ ስንፍና ነው።",
    "4": "ትእግስት ታላቁን ሃጢአት ፀጥ ያደርጋልና የገዢ ቁጣ የተነሳብህ እንደ ሆነ ስፍራህን አትልቀቅ።",
    "5": "ከፀሃይ በታች ያየሁት ክፉ ነገር አለ፥ እርሱም ከገዢ የሚወጣ ስህተት ነው፤",
    "6": "ሰነፍ በታላቅ ማእርግ ተሾመ፥ ባለጠጎች ግን በተዋረደ ስፍራ ተቀመጡ።",
    "7": "ባርያዎች በፈረስ ላይ ሲቀመጡ መሳፍንትም እንደ ባርያዎች በምድር ላይ ሲሄዱ አየሁ።",
    "8": "ጉድጓድን የሚምስ ይወድቅበታል፥ ቅጥርንም የሚያፈርስን እባብ ትነድፈዋለች።",
    "9": "ድንጋይን የሚፈነቅል ይታመምበታል፥ እንጨትንም የሚፈልጥ ይጎዳበታል።",
    "10": "ብረት ቢደነዝዝ ሰውም ባይስለው ሃይልን ሊያበዛ ይገባዋል፤ ጥበብ ግን ስራውን ለማከናወን ትጠቅመዋለች።",
    "11": "ደጋሚ ሳይደግምባት እባብ ብትነድፍ ለደጋሚው ትርፍ የለውም።",
    "12": "የጠቢብ ሰው የአፉ ቃል ሞገስ ናት፤ የሰነፍ ከንፈሮች ግን ራሱን ይውጡታል።",
    "13": "የአፉ ቃል መጀመሪያ ስንፍና ነው፥ የንግግሩ ፍፃሜም ክፉ እብደት ነው።",
    "14": "ሰነፍ ቃሉን ያበዛል፤ ሰው ግን የሚሆነውን አያውቅም፤ ከእርሱስ በኋላ የሚሆነውን ማን ይነግረዋል?",
    "15": "የሰነፍ ስራ ያደክመዋል ወደ ከተማ መሄድ አያውቅምና።",
    "16": "ንጉስሽ ህፃን የሆነ፥ መኳንንቶችሽም ማልደው የሚበሉ፥ አንቺ አገር ሆይ፥ ወዮልሽ!",
    "17": "ንጉስሽ የከበረ ልጅ የሆነ፥ ለብርታት እንጂ ለስካር ያይደለ በጊዜ የሚበሉ መኳንንት ያሉሽ፥ አንቺ አገር ሆይ፥ የተመሰገንሽ ነሽ።",
    "18": "ተግባር በመፍታት ጣራው ይዘብጣል፥ በእጅም መታከት ቤት ያፈስሳል።",
    "19": "እንጀራን ለሳቅ የወይን ጠጅንም ለህይወት ደስታ ያደርጉታል፥ ሁሉም ለገንዘብ ይገዛል።",
    "20": "የሰማይ ወፍ ቃሉን ይወስደዋልና፥ ባለ ክንፎችም ነገሩን ይናገራሉና በልብህ አሳብ እንኳ ቢሆን ንጉስን አትስደብ፥ በመኝታ ቤትህም ባለጠጋን አትስደብ።"
}