{
    "1": "እንደ ጠቢብ የሆነ ሰው ማን ነው? ነገርንስ መተርጎም የሚያውቅ ማን ነው? የሰው ጥበብ ፊቱን ታበራለች፥ የፊቱንም ድፍረት ትለውጣለች።",
    "2": "እኔ፦ በእግዚአብሔር መሃላ ምክንያት የንጉስን ትእዛዝ ጠብቅ እልሃለሁ።",
    "3": "የወደደውን ሁሉ ያደርጋልና ከፊቱ ትወገድ ዘንድ አትቸኩል፥ ክፉንም በማድረግ አትፅና።",
    "4": "የንጉስ ቃል ሃይለኛ ነውና፤ ይህንስ ለምን ታደርጋለህ? ማን ይለዋል?",
    "5": "ትእዛዝን የሚጠብቅ ክፉን ነገር አያውቅም፤ የጠቢብም ልብ ጊዜንና ፍርድን ያውቃል።",
    "6": "የሰው መከራ በእርሱ ላይ እጅግ ስለ ሆነ ለነገር ሁሉ ጊዜና ፍርድ አለውና።",
    "7": "የሚሆነውንም አያውቅም፤ እንዴትስ እንደሚሆን የሚነግረው ማን ነው?",
    "8": "መንፈስን ለማስቀረት በመንፈስ ላይ ስልጣን ያለው ሰው የለም፤ በሞቱም ቀን ስልጣን የለውም፤ በሰልፍም ስንብቻ የለም፥ ሃጢአትም ሰሪውን አያድነውም።",
    "9": "ይህን ሁሉ አየሁ፥ ከፀሃይም በታች ወደ ተደረገው ስራ ሁሉ ልቤን ሰጠሁ፤ ሰው ሰውን ለመጉዳት ገዢ የሚሆንበት ጊዜ አለ።",
    "10": "እንዲሁም ሃጥአን ተቀብረው አየሁ፥ ወደ እረፍትም ገቡ፤ ነገር ግን ቅን አድራጊዎች ከቅድስት ስፍራ ወጡ፥ በከተማይቱም ውስጥ ተረሱ፤ ይህም ደግሞ ከንቱ ነው።",
    "11": "በክፉ ስራ ላይ ፈጥኖ ፍርድ አይፈረድምና ስለዚህ በሰው ልጆች ውስጥ ልባቸው ክፉን ለመስራት ጠነከረ።",
    "12": "ሃጢአተኛ መቶ ጊዜ ክፉን ቢሰራ ዘመኑም ረጅም ቢሆን፥ እግዚአብሔርን ለሚፈሩት በፊቱም ለሚፈሩት ደህንነት እንዲሆን አውቃለሁ፤",
    "13": "ለሃጥእ ግን ደህንነት የለውም፥ በእግዚአብሔርም ፊት አይፈራምና ዘመኑ እንደ ጥላ አትረዝምም።",
    "14": "በምድር የሚደረግ ከንቱ ነገር አለ፤ በሃጥአን የሚደረገው ስራ የሚደርስባቸው ፃድቃን አሉ፥ ለፃድቃንም የሚደረገው ስራ የሚደርስላቸው ሃጥአን አሉ፤ ይህም ደግሞ ከንቱ ነው አልሁ።",
    "15": "ከሚበላውና ከሚጠጣው ደስም ከሚለው በቀር ለሰው ከፀሃይ በታች ሌላ መልካም ነገር የለውምና እኔ ደስታን አመሰገንሁ፤ ከፀሃይም በታች ከድካሙ እግዚአብሔር በሰጠው በህይወቱ ዘመን ይህ ደስታው ከእርሱ ጋር ይኖራል።",
    "16": "ጥበብን አውቅ ዘንድ በምድር የሚሆነውንም ድካም አይ ዘንድ ልቤን ሰጠሁ፥ በቀንና በሌሊት እንቅልፍን በአይኑ የማያይ አለና፤",
    "17": "ከፀሃይም በታች የተደረገውን ስራ መርምሮ ያገኝ ዘንድ ለሰው እንዳይቻለው የእግዚአብሔርን ስራ ሁሉ አየሁ። ሰውም ሊፈልግ እጅግ ቢደክም መርምሮ አያገኘውም፤ ደግሞ ጠቢብ ሰው፦ ይህን አወቅሁ ቢል እርሱ ያኘው ዘንድ አይችልም።"
}