{
    "1": "ወደ እግዚአብሔር ቤት በገባህ ጊዜ እግርህን ጠብቅ፤ ለመስማት መቅረብ ከሰነፎች መስዋእት ይበልጣልና፤ እነርሱም ክፉ እንዲያደርጉ አያውቁምና።",
    "2": "እግዚአብሔር በሰማይ፥ አንተም በምድር ነህና በአፍህ አትፍጠን፥ በእግዚአብሔርም ፊት ቃልን ይናገር ዘንድ ልብህ አይቸኩል፤ ስለዚህም ቃልህ ጥቂት ትሁን።",
    "3": "ህልም በስራ ብዛት ይታያል፤ እንዲሁም የሰነፍ ድምፅ በቃሉ ብዛት ይሰማል።",
    "4": "ሰነፎች ደስ አያሰኙትምና ለእግዚአብሔር ስእለት በተሳልህ ጊዜ ትፈፅመው ዘንድ አትዘግይ፤ የተሳልኸውን ፈፅመው።",
    "5": "ተስለህ የማትፈፅም ብትሆን ባትሳል ይሻላል።",
    "6": "ስጋህን በሃጢአት እንዳያስተው ለአፍህ አርነት አትስጥ፥ በመልአክም ፊት፦ ስህተት ነበረ አትበል፤ እግዚአብሔር በቃልህ ይቆጣ ዘንድ የእጅህንም ስራ ያጠፋ ዘንድ ስለምን ትሻለህ?",
    "7": "ብዙ ህልም ባለበት ዘንድ፥ እንዲሁም ደግሞ ብዙ ቃል ባለበት ስፍራ በዚያ ብዙ ከንቱ ነገር አለ፤ አንተ ግን እግዚአብሔርን ፍራ።",
    "8": "ከፍ ካለው በላይ ከፍ ያለ ይመለከታልና፥ ከእነርሱም በላይ ደግሞ ሌሎች ከፍ ይላሉና በአገሩ ድሆች ሲገፉ፥ ፍርድና ፅድቅም ሲነጠቅ ባየህ ጊዜ በዚህ ነገር አታድንቅ።",
    "9": "በጠቅላላው ግን የአገሩ ጥቅም እርሻን የሚወድድ ንጉስ ቢኖር ነው።",
    "10": "ብርን የሚወድድ ሰው ብርን አይጠግብም፤ ባለጠግነትንም የሚወድድ ትርፉን አይጠግብም፤ ይህም ደግሞ ከንቱ ነው።",
    "11": "ሃብት ሲበዛ የሚበሉት ይበዛሉ፤ ሃብቱን በአይኑ ብቻ ከማየት በቀር ለባለቤቱ ምን ይጠቅመዋል?",
    "12": "እጅግ ወይም ጥቂት ቢበላ የሰራተኛ እንቅልፍ ጣፋጭ ነው፤ የባለጠጋ ጥጋብ ግን እንቅልፍን ይከለክለዋል።",
    "13": "ከፀሃይ በታች የሚያሳዝን ክፉ ነገር አየሁ፤ ለመከራው በባለቤቱ ዘንድ የተቆጠበች ባለጠግነት ናት።",
    "14": "ያችም ባለጠግነት በክፉ ነገር ትጠፋለች፤ ልጅንም ቢወልድ በእጁ ምንም የለውም።",
    "15": "ከእናቱ ሆድ ራቁቱን እንደ ወጣ እንዲሁ እንደ መጣው ይመለሳል፤ ከጥረቱም በእጁ ሊወስድ የሚችለውን ምንም አያገኝም።",
    "16": "ይህም ደግሞ የሚያሳዝን ክፉ ነገር ነው፤ እንደ መጣ እንዲሁ ይሄዳል፤ ድካሙም ለነፋስ ከሆነ ጥቅሙ ምንድር ነው?",
    "17": "ዘመኑን ሁሉ በጨለማ በህዘን በብስጭት በደዌና በቁጣ ነው።",
    "18": "እነሆ፥ እኔ ያየሁት መልካምና የተዋበ ነገር ሰው እግዚአብሔር በሰጠው በህይወቱ ዘመን ሁሉ ይበላና ይጠጣ ዘንድ፥ ከፀሃይ በታችም በሚደክምበት ድካም ሁሉ ደስ ይለው ዘንድ ነው፤ ይህ እድል ፈንታው ነውና።",
    "19": "እግዚአብሔር ለሰው ሁሉ ባለጠግነትንና ሃብትን መስጠቱ፥ ከእርስዋም ይበላና እድል ፈንታውን ይወስድ ዘንድ በድካሙም ደስ ይለው ዘንድ ማሰልጠኑ፤ ይህ የእግዚአብሔር ስጦታ ነው።",
    "20": "እግዚአብሔር በልቡ ደስታን ስለ ሰጠው እርሱ የህይወቱን ዘመን እጅግ አያስብም።"
}