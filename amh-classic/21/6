{
    "1": "ከፀሃይ በታች ያየሁት ክፉ ነገር አለ፥ እርሱም በሰው ላይ እጅግ የከበደ ነው።",
    "2": "እግዚአብሔር ለሰው ሃብትንና ጥሪትን ክብርንም ሰጠው፥ ከወደደውም ሁሉ ለነፍሱ አልጎደለውም፤ ነገር ግን ሌላ ሰው ይበላዋል እንጂ ከእርሱ ይበላ ዘንድ እግዚአብሔር አላሰለጠነውም፤ ይህም ከንቱና ክፉ ደዌ ነው።",
    "3": "ሰው መቶ ልጆች ቢወልድ እጅግ ዘመንም በህይወት ቢኖር እድሜውም እጅግ አመት ቢሆን፥ ነፍሱም መልካምን ባትጠግብ መቃብርንም ባያገኝ፥ እኔ ስለ እርሱ፦ ከእርሱ ይልቅ ጭንጋፍ ይሻላል አልሁ።",
    "4": "በከንቱ መጥቶአል በጨለማም ይሄዳል ስሙም በጨለማ ይሸፈናል፤",
    "5": "ደግሞም ፀሃይን አላየውም አላወቀውምም፤ ለዚህም ከዚያ ይልቅ እረፍት አለው።",
    "6": "ሺህ አመት ሁለት ጊዜ በህይወት ቢኖር መልካምንም ባያይ፥ ሁሉ ወደ አንድ ስፍራ የሚሄድ አይደለምን?",
    "7": "የሰው ድካም ሁሉ ለአፉ ነው፥ ነፍሱ ግን አትጠግብም።",
    "8": "ከሰነፍ ይልቅ ለጥበበኛ ጥቅም ምንድር ነው? በህያዋን ፊትስ መሄድ ለሚያውቅ ለድሃ ጥቅሙ ምንድር ነው?",
    "9": "በአይን ማየት በነፍስ ከመቅበዝበዝ ይሻላል፤ ይህም ደግሞ ከንቱ ነፋስንም እንደ መከተል ነው።",
    "10": "የሆነው ስሙ አስቀድሞ ተጠራ፥ ሰውም እንደ ሆነ ታወቀ፤ ከእርሱ ከሚበረታው ጋር ይፋረድ ዘንድ አይችልም።",
    "11": "ከንቱን የሚያበዛ ብዙ ነገር አለና ለሰው ጥቅሙ ምንድር ነው?",
    "12": "ሰው በከንቱ ወራቱ ቁጥርና እንደ ጥላ በሚያሳልፈው ዘመኑ በህይወቱ ሳለ ለሰው የሚሻለውን የሚያውቅ ማነው? ወይስ ለሰው ከፀሃይ በታች ከእርሱ በኋላ የሚሆነውን ማን ይነግረዋል?"
}