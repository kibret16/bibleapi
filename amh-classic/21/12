{
    "1": "የጭንቀት ቀን ሳይመጣ በጉብዝናህ ወራት ፈጣሪህን አስብ፤ ደስ አያሰኙም የምትላቸውም አመታት ሳይደርሱ፤",
    "2": "ፀሃይና ብርሃን ጨረቃና ከዋክብትም ሳይጨልሙ፥ ደመናትም ከዝናብ በኋላ ሳይመለሱ፤",
    "3": "ቤት ጠባቆች በሚንቀጠቀጡበት፥ ሃያላን ሰዎችም በሚጎብጡበት፥ ጥቂቶች ሆነዋልና ፈጭታዎች ስራ በሚፈቱበት፥ በመስኮትም ሆነው የሚመለከቱ በሚጨልሙበት፥ በአደባባይም ደጆቹ በሚዘጉበት ቀን፤",
    "4": "የወፍጮ ድምፅ ሲላሽ፥ ከወፍ ድምፅ የተነሳ ሰው ሲነሳ፥ ዜማም የሚጮሁ ሴቶች ልጆች ሁሉ ዝግ ሲሉ፤",
    "5": "ከፍ ያለውን ደግሞ ሲፈሩ፥ ድንጋጤም በመንገድ ላይ ሲሆን፤ ለውዝም ሲያብብ፥ አንበጣም እንደ ሸክም ሲከብድ፥ ፈቃድም ሲጠፋ፤ ሰው ወደ ዘላለም ቤት ሲሄድ፥ አልቃሾችም በአደባባይ ሲዞሩ፤",
    "6": "የብር ድሪ ሳይበጠስ፥ የወርቅም ኩስኩስት ሳይሰበር፥ ማድጋውም በምንጭ አጠገብ ሳይከሰከስ፥ መንኮራኩሩም በጉድጓድ ላይ ሳይሰበር፥",
    "7": "አፈርም ወደ ነበረበት ምድር ሳይመለስ፥ ነፍስም ወደ ሰጠው ወደ እግዚአብሔር ሳይመለስ ፈጣሪህን አስብ።",
    "8": "ሰባኪው፦ ከንቱ፥ ከንቱ፤ ሁሉ ከንቱ ነው ይላል።",
    "9": "ሰባኪውም ጠቢብ ስለ ሆነ ለህዝቡ እውቀትን አስተማረ፤ እርሱም ብዙ ምሳሌዎችን መረመረና ፈላለገ አስማማም።",
    "10": "ሰባኪው ያማረውን በቅንም የተፃፈውን እውነተኛውን ቃል መርምሮ ለማግኘት ፈለገ።",
    "11": "የጠቢባን ቃል እንደ በሬ መውጊያ ነው፥ የተሰበሰቡትም ከአንድ እረኛ የተሰጡት ቃላት እንደ ተቸነከሩ ችንካሮች ናቸው።",
    "12": "ከዚህም ሁሉ በላይ፥ ልጄ ሆይ፥ ተግሳፅን ስማ፤ ብዙ መፃህፍትን ማድረግ ፍፃሜ የለውም፥ እጅግም ምርምር ሰውነትን ያደክማል።",
    "13": "የነገሩን ሁሉ ፍፃሜ እንስማ፤ ይህ የሰው ሁለንተናው ነውና፤ እግዚአብሔርን ፍራ፥ ትእዛዙንም ጠብቅ።",
    "14": "እግዚአብሔር ስራን ሁሉ የተሰወረውንም ነገር ሁሉ፥ መልካምም ቢሆን ክፉም ቢሆን፥ ወደ ፍርድ ያመጣዋልና።"
}