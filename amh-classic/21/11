{
    "1": "እንጀራህን በውሃ ፊት ላይ ጣለው፥ ከብዙ ቀን በኋላ ታገኛዋለህና።",
    "2": "ለሰባት ደግሞም ለስምንት እድል ፈንታን ክፈል፥ በምድር ላይ የሚሆነውን ክፉ ነገር ምን እንደሆነ አታውቅምና።",
    "3": "ደመናት ዝናብ በሞሉ ጊዜ በምድር ላይ ያፈስሱታል፤ ዛፍም ወደ ደቡብ ወይም ወደ ሰሜን ቢወድቅ፥ ዛፉ በወደቀበት ስፍራ በዚያ ይኖራል።",
    "4": "ነፋስን የሚጠባበቅ አይዘራም፥ ደመናንም የሚመለከት አያጭድም።",
    "5": "የነፋስ መንገድ እንዴት እንደ ሆነች አጥንትም በእርጉዝ ሆድ እንዴት እንድትዋደድ እንደማታውቅ፥ እንዲሁም ሁሉን የሚሰራውን የእግዚአብሔርን ስራ አታውቅም።",
    "6": "ወይም ይህ ወይም ያ ማናቸው እንዲበቅል ወይም ሁለቱ መልካም እንዲሆኑ አታውቅምና በማለዳ ዘርህን ዝራ፥ በማታም እጅህን አትተው።",
    "7": "ብርሃን ጣፋጭ ነው ፀሃይንም ማየት ለአይን መልካም ነው።",
    "8": "ሰው ብዙ ዘመን በህይወት ቢኖር በሁሉም ደስ ይበለው፤ ሆኖም የጨለማውን ዘመን ያስብ፥ ብዙ ቀን ይሆናልና። የሚመጣው ነገር ሁሉ ከንቱ ነው።",
    "9": "አንተ ጎበዝ፥ በጉብዝናህ ደስ ይበልህ፥ በጉብዝናህም ወራት ልብህን ደስ ይበለው፥ በልብህም መንገድ አይኖችህም በሚያዩት ሂድ፤ ዳሩ ግን ስለዚህ ነገር ሁሉ እግዚአብሔር ወደ ፍርድ እንዲያመጣህ እወቅ።",
    "10": "ህፃንነትና ጉብዝና ከንቱዎች ናቸውና ከልብህ ህዘንን አርቅ፥ ከሰውነትህም ክፉን ነገር አስወግድ።"
}