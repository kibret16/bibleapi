{
    "1": "ከመልካም ሽቱ መልካም ስም፥ ከመወለድ ቀንም የሞት ቀን ይሻላል።",
    "2": "ወደ ግብዣ ቤት ከመሄድ ወደ ልቅሶ ቤት መሄድ ይሻላል፤ እርሱ የሰው ሁሉ ፍፃሜ ነውና፥ ህያውም የሆነ በልቡ ያኖረዋልና።",
    "3": "ከሳቅ ህዘን ይሻላል፥ ከፊት ህዘን የተነሳ ልብ ደስ ይሰኛልና።",
    "4": "የጠቢባን ልብ በልቅሶ ቤት ነው፤ የሰነፎች ልብ ግን በደስታ ቤት ነው።",
    "5": "ሰው የሰነፎችን ዜማ ከሚሰማ ይልቅ የጠቢባንን ተግሳፅ መስማት ይሻለዋል።",
    "6": "ከድስት በታች እንደሚቃጠል እሾህ ድምፅ የሰነፍ ሳቅ እንዲሁ ነው፤ ይህም ደግሞ ከንቱ ነው።",
    "7": "ግፍ ጠቢቡን ያሳብደዋል፤ ጉቦም ልቡን ያጠፋዋል።",
    "8": "የነገር ፍፃሜ ከመጀመሪያው ይሻላል፤ ታጋሽም ከትእቢተኛ ይሻላል።",
    "9": "በነፍስህ ለቁጣ ችኩል አትሁን፥ ቁጣ በሰነፍ ብብት ያርፋልና።",
    "10": "ከዚህ ዘመን ይልቅ ያለፈው ዘመን ለምን ተሻለ? ብለህ አትናገር፤ የዚህን ነገር በጥበብ አትጠይቅምና።",
    "11": "ጥበብ ከርስት ጋር መልካም ነው፤ ፀሃይንም ለሚያዩ ሰዎች ትርፍን ይሰጣል።",
    "12": "የጥበብ ጥላ እንደ ገንዘብ ጥላ ናትና፤ የእውቀትም ብልጫዋ ጥበብ ገንዘብ ላደረጋት ህይወትን እንድትሰጥ ነው።",
    "13": "የእግዚአብሔርን ስራ ተመልከት፤ እርሱ ጠማማ ያደረገውን ማን ሊያቀናው ይችላል?",
    "14": "በመልካም ቀን ደስ ይበልህ፤ በክፉም ቀን ተመልከት፤ ሰው ከእርሱ በኋላ መርምሮ ምንም እንዳያገኝ እግዚአብሔር ይህንም ያንም እንደዚያ ሰርቶአል።",
    "15": "ፃድቅ በፅድቁ ሲጠፋ ሃጥእም በክፋቱ እጅግ ዘመን ሲኖር፥ ይህን ሁሉ ከንቱ በሆነ ዘመኔ አየሁ።",
    "16": "እጅግ ፃድቅ አትሁን፥ እጅግ ጠቢብም አትሁን፥ እንዳትጠፋ።",
    "17": "እጅግ ክፉ አትሁን፥ እልከኛም አትሁን፥ ጊዜህ ሳይደርስ እንዳትሞት።",
    "18": "እግዚአብሔርን የሚፈራ ከሁሉ ይወጣልና ይህን ብትይዝ ከዚያም ደግሞ እጅህን ባታርቅ መልካም ነው።",
    "19": "በከተማ ከሚኖሩ ከአስር ገዢዎች ይልቅ ጥበብ ጠቢብን ታበረታለች።",
    "20": "በምድር ላይ መልካምን የሚሰራ ሃጢአትንም የማያደርግ ፃድቅ አይገኝምና።",
    "21": "ባርያህ ሲረግምህ እንዳትሰማ በሚጫወቱበት ቃል ሁሉ ልብህን አትጣል፤",
    "22": "አንተ ደግሞ ሌሎችን እንደ ረገምህ ልብህ ያውቃልና።",
    "23": "ይህን ሁሉ በጥበብ ፈተንሁ፤ ጠቢብ እሆናለሁ አልሁ፥ እርስዋ ግን ከእኔ ራቀች።",
    "24": "የሆነው ራቀ እጅግም ጠለቀ፤ መርምሮ የሚያገኘውስ ማን ነው?",
    "25": "አውቅና እመረምር ዘንድ፥ ጥበብንና የነገሩን ሁሉ መደምደሚያ እፈልግ ዘንድ፥ ሃጢአትም ስንፍና፥ ስንፍናም እብደት እንደ ሆነች አውቅ ዘንድ እኔ በልቤ ዞርሁ።",
    "26": "እኔም ከሞት ይልቅ የመረረ ነገር መርምሬ አገኘሁ፤ እርስዋም ልብዋ ወጥመድና መርበብ የሆነ፥ እጆችዋም እግር ብረት የሆኑ ሴት ናት፤ በእግዚአብሔር ፊት መልካም የሆነ ከእርስዋ ያመልጣል፥ ሃጢአተኛ ግን ይጠመድባታል።",
    "27": "አንዱን በአንዱ ላይ ጨምሬ ወደ ነገሩ ሁሉ መደምደሚያ እደርስ ዘንድ፥ እነሆ፥ ይህን ነገር አገኘሁ ይላል ሰባኪው፤",
    "28": "ነፍሴ እስከ ዛሬ ድረስ ትሻታለች፥ ነገር ግን አላገኘሁም፤ ከሺህ ወንዶች አንድ አገኘሁ፥ ከእነዚያ ሁሉ መካከል ግን አንዲት ሴት አላገኘሁም።",
    "29": "እግዚአብሔር ሰዎችን ቅኖች አድርጎ እንደ ሰራቸው፥ እነሆ፥ ይህን ብቻ አገኘሁ፤ እነርሱ ግን ብዙ ብልሃትን ፈለጉ።"
}