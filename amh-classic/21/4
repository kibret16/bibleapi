{
    "1": "እኔም ተመለስሁ፥ ከፀሃይ በታችም የሚደረገውን ግፍ ሁሉ አየሁ፤ እነሆም፥ የተገፉት ሰዎች እንባ ነበረ፤ የሚያፅናናቸውም አልነበረም፤ በሚገፉአቸውም እጅ ሃይል ነበረ፥ እነርሱን ግን የሚያፅናናቸው አልነበረም።",
    "2": "እኔም እስከ ዛሬ በህይወት ካሉት ይልቅ በቀድሞ ዘመን የሞቱትን አመሰገንሁ፤",
    "3": "ከእነዚህም ከሁለቱ ይልቅ ገና ያልተወለደው ከፀሃይም በታች የሚደረገውን ግፍ ያላየው ይሻላል።",
    "4": "ደግሞም የሰውን ድካምና የብልሃት ስራውን ሁሉ ተመለከትሁ፥ በባልንጀራውም ዘንድ ቅንአት እንዲያስነሳ አየሁ፤ ይህም ደግሞ ከንቱ ነፋስንም እንደ መከተል ነው።",
    "5": "ሰነፍ እጆቹን ኮርትሞ ይቀመጣል፤ የገዛ ስጋውንም ይበላል።",
    "6": "በድካምና ነፋስን በመከተል ከሁለት እጅ ሙሉ ይልቅ አንድ እጅ ሙሉ በእረፍት ይሻላል።",
    "7": "እኔም ተመለስሁ፥ ከፀሃይ በታችም ከንቱን ነገር አየሁ።",
    "8": "አንድ ሰው ብቻውን አለ፥ ሁለተኛም የለውም፤ ልጅም ሆነ ወንድም የለውም፤ ለድካሙ ግን መጨረሻ የለውም፥ አይኖቹም ከባለጠግነት አይጠግቡም። ለማን እደክማለሁ፥ ሰውነቴንስ መልካሙን ነገር ለምን እነፍጋታለሁ? ይላል። ይህም ደግሞ ከንቱ ነገር ክፉም ጥረት ነው።",
    "9": "ድካማቸው መልካም ዋጋ አለውና አንድ ብቻ ከመሆን ሁለት መሆን ይሻላል።",
    "10": "ቢወድቁ አንዱ ሁለተኛውን ያነሳዋልና፤ አንዱ ብቻውን ሆኖ በወደቀ ጊዜ ግን የሚያነሳው ሁለተኛ የለውምና ወዮለት።",
    "11": "ሁለቱም በአንድነት ቢተኙ ይሞቃቸዋል፤ አንድ ብቻውን ግን እንዴት ይሞቀዋል?",
    "12": "አንዱም አንዱን ቢያሸንፍ ሁለቱ በፊቱ ይቆማሉ፤ በሶስትም የተገመደ ገመድ ፈጥኖ አይበጠስም።",
    "13": "ድሃና ጠቢብ ብላቴና ተግሳፅን መቀበል ከእንግዲህ ወዲህ ከማያውቅ ከሰነፍ ሽማግሌ ንጉስ ይሻላል።",
    "14": "ምንም በመንግስቱ አገር ደግሞ ችግረኛ ሆኖ ቢወለድ፥ ከግዞቱ ቤት ወደ መንግስት ወጥቶአልና።",
    "15": "ከፀሃይ በታች የሚሄዱትን ህያዋን ሁሉ በእርሱ ፋንታ ከሚነሳው ከሌላው ጎበዝ ጋር ሆነው አየሁ።",
    "16": "ከእርሱ በፊት የተገዙለት ህዝብ ሁሉ አይቆጠሩም፤ በኋላ የሚመጡት ግን በእርሱ ደስ አይላቸውም። ይህም ደግሞ ከንቱ ነፋስንም እንደ መከተል ነው።"
}