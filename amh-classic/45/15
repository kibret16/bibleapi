{
    "1": "እኛም ሃይለኞች የሆንን የደካሞችን ድካም እንድንሸከም ራሳችንንም ደስ እንዳናሰኝ ይገባናል።",
    "2": "እያንዳንዳችን እንድናንፀው እርሱን ለመጥቀም ባልንጀራችንን ደስ እናሰኝ።",
    "3": "ክርስቶስ ራሱን ደስ አላሰኘምና፤ ነገር ግን፦ አንተን የነቀፉበት ነቀፋ ወደቀብኝ ተብሎ እንደ ተፃፈ ሆነበት።",
    "4": "በመፅናትና መፃህፍት በሚሰጡት መፅናናት ተስፋ ይሆንልን ዘንድ አስቀድሞ የተፃፈው ሁሉ ለትምህርታችን ተፅፎአልና።",
    "5-6": "በአንድ ልብ ሆናችሁ በአንድ አፍ እግዚአብሔርን፥ እርሱም የጌታችን የኢየሱስ ክርስቶስ አባት፥ ታከብሩ ዘንድ፥ የትእግስትና የመፅናናት አምላክ እንደ ክርስቶስ ኢየሱስ ፈቃድ እርስ በርሳችሁ በአንድ አሳብ መሆንን ይስጣችሁ።",
    "7": "ስለዚህ ክርስቶስ ለእግዚአብሔር ክብር እንደ ተቀበላችሁ እንዲሁ እርስ በርሳችሁ ተቀባበሉ።",
    "8-9": "ለአባቶች የተሰጠውን የተስፋ ቃል ያፀና ዘንድ ደግሞም፦ ስለዚህ በአህዛብ መካከል አመሰግንሃለሁ ለስምህም እዘምራለሁ ተብሎ እንደ ተፃፈ፥ አህዛብ ስለ ምህረቱ እግዚአብሔርን ያከብሩ ዘንድ፥ ክርስቶስ ስለ እግዚአብሔር እውነት የመገረዝ አገልጋይ ሆነ እላለሁ።",
    "10": "ደግሞም፦ አህዛብ ሆይ፥ ከህዝቡ ጋር ደስ ይበላችሁ ይላል።",
    "11": "ደግሞም፦ እናንተ አህዛብ ሁላችሁ፥ ጌታን አመስግኑ ህዝቦቹም ሁሉ ይወድሱት ይላል።",
    "12": "ደግሞም ኢሳይያስ፦ የእሴይ ስር አህዛብንም ሊገዛ የሚነሳው ይሆናል፤ በእርሱ አህዛብ ተስፋ ያደርጋሉ ይላል።",
    "13": "የተስፋ አምላክም በመንፈስ ቅዱስ ሃይል በተስፋ እንድትበዙ በማመናችሁ ደስታንና ሰላምን ሁሉ ይሙላባችሁ።",
    "14": "እኔም ራሴ ደግሞ፥ ወንድሞቼ ሆይ፥ በበጎነት ራሳችሁ እንደ ተሞላችሁ፥ እውቀትም ሁሉ እንደ ሞላባችሁ፥ እርስ በርሳችሁም ደግሞ ልትገሰፁ እንዲቻላችሁ ስለ እናንተ ተረድቼአለሁ።",
    "15-16": "ነገር ግን አህዛብ በመንፈስ ቅዱስ ተቀድሰው የተወደደ መስዋእት ሊሆኑ፥ ለእግዚአብሔር ወንጌል እንደ ካህን እያገለገልሁ፥ ለአህዛብ የክርስቶስ ኢየሱስ አገልጋይ እሆን ዘንድ ከእግዚአብሔር በተሰጠኝ ፀጋ ምክንያት ተመልሼ ላሳስባችሁ ብዬ በአንዳንድ ቦታ በድፍረት ፃፍሁላችሁ።",
    "17": "እንግዲህ ከእግዚአብሔር ዘንድ በሚሆን ነገር በክርስቶስ ኢየሱስ ትምክህት አለኝ።",
    "18-19": "አህዛብ እንዲታዘዙ ክርስቶስ በቃልና በስራ፥ በምልክትና በድንቅ ነገር ሃይል፥ በመንፈስ ቅዱስም ሃይል በእኔ አድርጎ ከሰራው በቀር ምንም ልናገር አልደፍርም፤ ስለዚህ ከኢየሩሳሌም ጀምሬ እስከ እልዋሪቆን ድረስ እየዞርሁ የክርስቶስን ወንጌል ፈፅሜ፤ ሰብኬአለሁ።",
    "20": "እንዲሁም በሌላው ሰው መሰረት ላይ እንዳልሰራ የክርስቶስ ስም በተጠራበት ስፍራ ሳይሆን ወንጌልን ለመስበክ ተጣጣርሁ፤",
    "21": "ነገር ግን፦ ስለ እርሱ ያልተወራላቸው ያያሉ፥ ያልሰሙም ያስተውላሉ ተብሎ እንደ ተፃፈ ነው።",
    "22": "ስለዚህ ደግሞ ወደ እናንተ እንዳልመጣ ብዙ ጊዜ ተከለከልሁ።",
    "23": "አሁን ግን በዚህ አገር ስፍራ ወደ ፊት ስለሌለኝ፥ ከብዙ አመትም ጀምሬ ወደ እናንተ ልመጣ ናፍቆት ስላለኝ፥",
    "24": "ወደ እስጳንያ በሄድሁ ጊዜ ሳልፍ እናንተን እንዳይ፥ አስቀድሜም ጥቂት ብጠግባችሁ ወደዚያ በጉዞዬ እንድትረዱኝ ተስፋ አደርጋለሁ።",
    "25": "አሁን ግን ቅዱሳንን ለማገልገል ወደ ኢየሩሳሌም እሄዳለሁ።",
    "26": "መቄዶንያና አካይያ በኢየሩሳሌም ቅዱሳን መካከል ያሉትን ድሆች ይረዱ ዘንድ ወደዋልና።",
    "27": "ወደዋልና፥ የእነርሱም ባለ እዳዎች ናቸው፤ አህዛብ በእነርሱ መንፈሳዊ ነገርን ተካፋዮች ከሆኑ በስጋዊ ነገር ደግሞ ያገለግሉአቸው ዘንድ ይገባቸዋልና።",
    "28": "እንግዲህ ይህን ፈፅሜ ይህን ፍሬ ካተምሁላቸው በኋላ በእናንተ በኩል አልፌ ወደ እስጳንያ እሄዳለሁ፤",
    "29": "ወደ እናንተም ስመጣ በክርስቶስ በረከት ሙላት እንድመጣ አውቃለሁ።",
    "30": "ወንድሞች ሆይ፥ ስለ እኔ ወደ እግዚአብሔር እየፀለያችሁ ከእኔ ጋር ትጋደሉ ዘንድ በጌታችን በኢየሱስ ክርስቶስና በመንፈስ ፍቅር እለምናችኋለሁ፤",
    "31-32": "በእግዚአብሔር ፈቃድ በደስታ ወደ እናንተ መጥቼ ከእናንተ ጋር እንዳርፍ፥ በይሁዳ ካሉት ከማይታዘዙ እድን ዘንድ፥ ለኢየሩሳሌምም ያለኝ አገልግሎቴ ቅዱሳንን ደስ የሚያሰኝ ይሆን ዘንድ ፀልዩ።",
    "33": "የሰላምም አምላክ ከሁላችሁ ጋር ይሁን፤ አሜን።"
}