{
    "1-2": "ብዙ ህዘን የማያቋርጥም ጭንቀት በልቤ አለብኝ ስል በክርስቶስ ሆኜ እውነትን እናገራለሁ፤ አልዋሽምም፤ ህሊናዬም በመንፈስ ቅዱስ ይመሰክርልኛል።",
    "3": "በስጋ ዘመዶቼ ስለ ሆኑ ስለ ወንድሞቼ ከክርስቶስ ተለይቼ እኔ ራሴ የተረገምሁ እንድሆን እፀልይ ነበርና።",
    "4": "እነርሱ እስራኤላውያን ናቸውና፥ ልጅነትና ክብር ኪዳንም የህግም መሰጠት የመቅደስም ስርአት የተስፋውም ቃላት ለእነርሱ ናቸውና፤",
    "5": "አባቶችም ለእነርሱ ናቸውና፤ ከእነርሱም ክርስቶስ በስጋ መጣ፥ እርሱም ከሁሉ በላይ ሆኖ ለዘላለም የተባረከ አምላክ ነው፤ አሜን።",
    "6": "ነገር ግን የእግዚአብሔር ቃል የተሻረ አይደለም። እነዚህ ከእስራኤል የሚወለዱ ሁሉ እስራኤል አይደሉምና፤ የአብርሃምም ዘር ስለሆኑ ሁላቸው ልጆች አይደሉም፥",
    "7": "ነገር ግን፦ በይስሃቅ ዘር ይጠራልሃል ተባለ።",
    "8": "ይህም፥ የተስፋ ቃል ልጆች ዘር ሆነው ይቆጠራሉ እንጂ እነዚህ የስጋ ልጆች የሆኑ የእግዚአብሔር ልጆች አይደሉም ማለት ነው።",
    "9": "ይህ፦ በዚህ ጊዜ እመጣለሁ ለሳራም ልጅ ይሆንላታል የሚል የተስፋ ቃል ነውና።",
    "10": "ይህ ብቻ አይደለም፥ ነገር ግን ርብቃ ደግሞ ከአንዱ ከአባታችን ከይስሃቅ በፀነሰች ጊዜ፥",
    "11": "ልጆቹ ገና ሳይወለዱ፥ በጎ ወይም ክፉ ምንም ሳያደርጉ፥ ከጠሪው እንጂ ከስራ ሳይሆን በምርጫ የሚሆን የእግዚአብሔር አሳብ ይፀና ዘንድ፥",
    "12": "ለእርስዋ፦ ታላቁ ለታናሹ ይገዛል ተባለላት።",
    "13": "ያእቆብን ወደድሁ ኤሳውን ግን ጠላሁ ተብሎ እንደ ተፃፈ ነው።",
    "14": "እንግዲህ ምን እንላለን? በእግዚአብሔር ዘንድ አመፃ አለ ወይ? አይደለም።",
    "15": "ለሙሴ፦ የምምረውን ሁሉ እምረዋለሁ ለምራራለትም ሁሉ እራራለታለሁ ይላልና።",
    "16": "እንግዲህ ምህረት ለወደደ ወይም ለሮጠ አይደለም፥ ከሚምር ከእግዚአብሔር ነው እንጂ።",
    "17": "መፅሃፍ ፈርኦንን፦ ሃይሌን በአንተ አሳይ ዘንድ ስሜም በምድር ሁሉ ይነገር ዘንድ ለዚህ አስነሳሁህ ይላልና።",
    "18": "እንግዲህ የሚወደውን ይምረዋል፥ የሚወደውንም እልከኛ ያደርገዋል።",
    "19": "እንግዲህ ስለ ምን እስከ አሁን ድረስ ይነቅፋል? ፈቃዱንስ የሚቃወም ማን ነው? ትለኝ ይሆናል።",
    "20": "ነገር ግን፥ አንተ ሰው ሆይ፥ ለእግዚአብሔር የምትመልስ ማን ነህ? ስራ ሰሪውን፦ ስለ ምን እንዲህ አድርገህ ሰራኸኝ ይለዋልን?",
    "21": "ወይም ሸክላ ሰሪ ከአንዱ ጭቃ ክፍል አንዱን እቃ ለክብር አንዱንም ለውርደት ሊሰራ በጭቃ ላይ ስልጣን የለውምን?",
    "22-23": "ነገር ግን እግዚአብሔር ቁጣውን ሊያሳይ ሃይሉንም ሊገልጥ ወዶ፥ አስቀድሞ ለክብር ባዘጋጃቸው በምህረት እቃዎች ላይ የክብሩን ባለ ጠግነት ይገልጥ ዘንድ፥ ለጥፋት የተዘጋጁትን የቁጣ እቃዎች በብዙ ትእግስት ከቻለ፥ እንዴት ነው?",
    "24": "የምህረቱ እቃዎችም ከአይሁድ ብቻ አይደሉም፥ ነገር ግን ከአህዛብ ደግሞ የጠራን እኛ ነን።",
    "25": "እንዲሁ ደግሞ በሆሴእ፦ ህዝቤ ያልሆነውን ህዝቤ ብዬ፥ ያልተወደደችውንም የተወደደችው ብዬ እጠራለሁ፤",
    "26": "እናንተ ህዝቤ አይደላችሁም በተባለላቸውም ስፍራ በዚያ የህያው እግዚአብሔር ልጆች ተብለው ይጠራሉ ይላል።",
    "27-28": "ኢሳይያስም፦ የእስራኤል ልጆች ቁጥር ምንም እንደ ባህር አሸዋ ቢሆን ቅሬታው ይድናል፤ ጌታ ነገሩን ፈፅሞና ቆርጦ በምድር ላይ ያደርገዋልና ብሎ ስለ እስራኤል ይጮሃል።",
    "29": "ኢሳይያስም እንደዚሁ፦ ጌታ ፀባኦት ዘር ባላስቀረልን እንደ ሰዶም በሆንን ገሞራንም በመሰልን ነበር ብሎ አስቀድሞ ተናገረ።",
    "30": "እንግዲህ ምን እንላለን? ፅድቅን ያልተከተሉት አህዛብ ፅድቅን አገኙ፥ እርሱ ግን ከእምነት የሆነ ፅድቅ ነው፤",
    "31": "እስራኤል ግን የፅድቅን ህግ እየተከተሉ ወደ ህግ አልደረሱም።",
    "32": "ይህስ ስለ ምንድር ነው? በስራ እንጂ በእምነት ፅድቅን ስላልተከተሉ ነው፤ እነሆ፥ በፅዮን የእንቅፋት ድንጋይና የማሰናከያ አለት አኖራለሁ በእርሱም የሚያምን አያፍርም ተብሎ እንደ ተፃፈ በእንቅፋት ድንጋይ ተሰናከሉ።"
}