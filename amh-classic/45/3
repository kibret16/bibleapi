{
    "1": "እንግዲህ የአይሁዳዊ ብልጫው ምንድር ነው? ወይስ የመገረዝ ጥቅሙ ምንድር ነው? በሁሉ ነገር ብዙ ነው።",
    "2": "አስቀድሞ የእግዚአብሔር ቃላት አደራ ተሰጡአቸው። ታዲያ ምንድር ነው?",
    "3": "የማያምኑ ቢኖሩ አለማመናቸው የእግዚአብሔርን ታማኝነት ያስቀራልን?",
    "4": "እንዲህ አይሁን፤ በቃልህ ትፀድቅ ዘንድ ወደ ፍርድ በገባህም ጊዜ ትረታ ዘንድ ተብሎ እንደ ተፃፈ፥ ሰው ሁሉ ውሸተኛ ከሆነ እግዚአብሔር እውነተኛ ይሁን።",
    "5": "ነገር ግን አመፃችን የእግዚአብሔርን ፅድቅ የሚያስረዳ ከሆነ ምን እንላለን? ቁጣን የሚያመጣ እግዚአብሔር አመፀኛ ነውን? እንደ ሰው ልማድ እላለሁ።",
    "6": "እንዲህ አይሁን፤ እንዲህ ቢሆን እግዚአብሔር በአለም እንዴት ይፈርዳል?",
    "7": "በእኔ ውሸት ግን የእግዚአብሔር እውነት ለክብሩ ከላቀ ስለምን በእኔ ደግሞ እንደ ሃጢአተኛ ገና ይፈርድብኛል?",
    "8": "ስለ ምንስ መልካም እንዲመጣ ክፉ አናደርግም? እንዲሁ ይሰድቡናልና አንዳንዱም እንዲሁ እንድንል ይናገራሉና። የእነርሱም ፍርድ ቅን ነው።",
    "9": "እንግዲህ ምን ይሁን? ከእነርሱ እንበልጣለንን? ከቶ አይደለም፤ አይሁድም የግሪክ ሰዎችም ሁሉ ከሃጢአት በታች እንደ ሆኑ አስቀድመን ከሰናቸዋልና፤",
    "10": "እንዲህ ተብሎ እንደ ተፃፈ፦",
    "11": "ፃድቅ የለም አንድ ስንኳ፤ አስተዋይም የለም፤ እግዚአብሔርንም የሚፈልግ የለም፤ ሁሉ ተሳስተዋል፥",
    "12": "በአንድነትም የማይጠቅሙ ሆነዋል፤ ቸርነት የሚያደርግ የለም፥ አንድ ስንኳ የለም።",
    "13": "ጉሮሮአቸው እንደ ተከፈተ መቃብር ነው፥ በመላሳቸውም ሸንግለዋል፤ የእባብ መርዝ ከከንፈሮቻቸው በታች አለ፤",
    "14": "አፋቸውም እርግማንና መራርነት ሞልቶበታል፤",
    "15": "እግሮቻቸው ደምን ለማፍሰስ ፈጣኖች ናቸው፤",
    "16": "ጥፋትና ጉስቁልና በመንገዳቸው ይገኛል፥",
    "17-18": "የሰላምንም መንገድ አያውቁም። በአይኖቻቸው ፊት እግዚአብሔርን መፍራት የለም።",
    "19": "አፍም ሁሉ ይዘጋ ዘንድ አለምም ሁሉ ከእግዚአብሔር ፍርድ በታች ይሆን ዘንድ ህግ የሚናገረው ሁሉ ከህግ በታች ላሉት እንዲናገር እናውቃለን፤",
    "20": "ይህም የህግን ስራ በመስራት ስጋ የለበሰ ሁሉ በእርሱ ፊት ስለማይፀድቅ ነው፤ ሃጢአት በህግ ይታወቃልና።",
    "21": "አሁን ግን በህግና በነቢያት የተመሰከረለት የእግዚአብሔር ፅድቅ ያለ ህግ ተገልጦአል፥",
    "22": "እርሱም፥ ለሚያምኑ ሁሉ የሆነ፥ በኢየሱስ ክርስቶስ በማመን የሚገኘው የእግዚአብሔር ፅድቅ ነው፤ ልዩነት የለምና፤",
    "23": "ሁሉ ሃጢአትን ሰርተዋልና የእግዚአብሔርም ክብር ጎድሎአቸዋል፤",
    "24": "በኢየሱስ ክርስቶስም በሆነው ቤዛነት በኩል እንዲያው በፀጋው ይፀድቃሉ።",
    "25": "እርሱንም እግዚአብሔር በእምነት የሚገኝ በደሙም የሆነ ማስተስሪያ አድርጎ አቆመው፤ ይህም በፊት የተደረገውን ሃጢአት በእግዚአብሔር ችሎታ ስለ መተው ፅድቁን ያሳይ ዘንድ ነው፥",
    "26": "ራሱም ፃድቅ እንዲሆን በኢየሱስም የሚያምነውን እንዲያፀድቅ አሁን በዚህ ዘመን ፅድቁን ያሳይ ዘንድ ነው።",
    "27": "ትምክህት እንግዲህ ወዴት ነው? እርሱ ቀርቶአል። በየትኛው ህግ ነው? በስራ ህግ ነውን? አይደለም፥ በእምነት ህግ ነው እንጂ።",
    "28": "ሰው ያለ ህግ ስራ በእምነት እንዲፀድቅ እንቆጥራለንና።",
    "29-30": "ወይስ እግዚአብሔር የአይሁድ ብቻ አምላክ ነውን? የአህዛብስ ደግሞ አምላክ አይደለምን? አዎን፥ የተገረዘን ስለ እምነት ያልተገረዘንም በእምነት የሚያፀድቅ አምላክ አንድ ስለ ሆነ የአህዛብ ደግሞ አምላክ ነው።",
    "31": "እንግዲህ ህግን በእምነት እንሽራለንን? አይደለም፤ ህግን እናፀናለን እንጂ።"
}