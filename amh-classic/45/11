{
    "1": "እንግዲህ፦ እግዚአብሔር ህዝቡን ጣላቸውን? እላለሁ። አይደለም እኔ ደግሞ እስራኤላዊና ከአብርሃም ዘር ከብንያምም ወገን ነኝና።",
    "2": "እግዚአብሔር አስቀድሞ ያወቃቸውን ህዝብ አልጣላቸውም። መፅሃፍ ስለ ኤልያስ በተፃፈው የሚለውን፥ በእግዚአብሔር ፊት እስራኤልን እንዴት እንደሚከስ፥ አታውቁምን?",
    "3": "ጌታ ሆይ፥ ነቢያትህን ገደሉ መሰዊያዎችህንም አፈረሱ እኔም ብቻዬን ቀረሁ ነፍሴንም ይሹአታል።",
    "4": "ነገር ግን አምላካዊ መልስ ምን አለው? ለበአል ያልሰገዱትን ሰባት ሺህ ሰዎች ለእኔ አስቀርቼአለሁ።",
    "5": "እንደዚሁም በአሁን ዘመን ደግሞ በፀጋ የተመረጡ ቅሬታዎች አሉ።",
    "6": "በፀጋ ከሆነ ግን ከስራ መሆኑ ቀርቶአል፤ ፀጋ ያለዚያ ፀጋ መሆኑ ቀርቶአል።",
    "7": "እንግዲህ ምንድር ነው? እስራኤል የሚፈልጉትን አላገኙትም፤ የተመረጡት ግን አገኙት፤",
    "8": "ሌሎቹም ደነዘዙ፤ እንዲሁም፦ አይኖቻቸው እንዳያዩ ጆሮቻቸውም እንዳይሰሙ እግዚአብሔር የእንቅልፍ መንፈስን እስከ ዛሬ ድረስ ሰጣቸው ተብሎ ተፅፎአል።",
    "9": "ዳዊትም፦ ማእዳቸው ወጥመድና አሽክላ ማሰናከያም ፍዳም ይሁንባቸው፤",
    "10": "አይኖቻቸው እንዳያዩ ይጨልሙ፥ ጀርባቸውንም ዘወትር አጉብጥ ብሎአል።",
    "11": "እንግዲህ፦ የተሰናከሉ እስኪወድቁ ድረስ ነውን? እላለሁ። አይደለም፤ ነገር ግን እነርሱን ያስቀናቸው ዘንድ በእነርሱ በደል መዳን ለአህዛብ ሆነ።",
    "12": "ዳሩ ግን በደላቸው ለአለም ባለ ጠግነት መሸነፋቸውም ለአህዛብ ባለ ጠግነት ከሆነ፥ ይልቁንስ መሙላታቸው እንዴት ይሆን?",
    "13-14": "ለእናንተም ለአህዛብ እናገራለሁ። እኔ የአህዛብ ሃዋርያ በሆንሁ መጠን ስጋዬ የሆኑትን አስቀንቼ ምናልባት ከእነርሱ አንዳንዱን አድን እንደሆነ አገልግሎቴን አከብራለሁ።",
    "15": "የእነርሱ መጣል ለአለም መታረቅ ከሆነ ከሙታን ከሚመጣ ህይወት በቀር መመለሳቸው ምን ይሆን?",
    "16": "በኩራቱም ቅዱስ ከሆነ ብሆው ደግሞ ቅዱስ ነው፤ ስሩም ቅዱስ ከሆነ ቅርንጫፎቹ ደግሞ ቅዱሳን ናቸው።",
    "17": "ነገር ግን ከቅርንጫፎች አንዳንዱ ቢሰበሩ አንተም የበረሃ ወይራ የሆንህ በመካከላቸው ገብተህ ከእነርሱ ጋር የወይራ ዘይት ከሚወጣው ስር ተካፋይ ከሆንህ፥ በቅርንጫፎች ላይ አትመካ፤",
    "18": "ብትመካባቸው ግን ስሩ አንተን ይሸከምሃል እንጂ ስሩን የምትሸከም አንተ አይደለህም።",
    "19": "እንግዲህ፦ እኔ እንድገባ ቅርንጫፎች ተሰበሩ ትል ይሆናል።",
    "20": "መልካም፤ እነርሱ ከአለማመን የተነሳ ተሰበሩ አንተም ከእምነት የተነሳ ቆመሃል። ፍራ እንጂ የትእቢትን ነገር አታስብ።",
    "21": "እግዚአብሔር እንደ ተፈጠሩት ለነበሩት ቅርንጫፎች የራራላቸው ካልሆነ ለአንተ ደግሞ አይራራልህምና።",
    "22": "እንግዲህ የእግዚአብሔርን ቸርነትና ጭከና ተመልከት፤ ጭከናው በወደቁት ላይ ነው፥ በቸርነቱ ግን ፀንተህ ብትኖር የእግዚአብሔር ቸርነት በአንተ ላይ ነው፤ ያለዚያ አንተ ደግሞ ትቆረጣለህ።",
    "23": "እነዚያም ደግሞ በአለማመናቸው ፀንተው ባይኖሩ በዛፉ ውስጥ ይገባሉ፤ እግዚአብሔር መልሶ ሊያገባቸው ይችላልና።",
    "24": "አንተ በፍጥረቱ የበረሃ ከነበረ ወይራ ተቆርጠህ እንደ ፍጥረትህ ሳትሆን በመልካም ወይራ ከገባህ፥ ይልቁንስ እነዚያ በፍጥረታቸው ያሉት ቅርንጫፎች በራሳቸው ወይራ እንዴት አይገቡም?",
    "25": "ወንድሞች ሆይ፥ ልባሞች የሆናችሁ እንዳይመስላችሁ ይህን ምስጢር ታውቁ ዘንድ እወዳለሁ፤ የአህዛብ ሙላት እስኪገባ ድረስ ድንዛዜ በእስራኤል በአንዳንድ በኩል ሆነባቸው፤",
    "26": "እንደዚሁም እስራኤል ሁሉ ይድናል፤ እንዲህ ተብሎ እንደ ተፃፈ፦ መድሃኒት ከፅዮን ይወጣል ከያእቆብም ሃጢአተኛነትን ያስወግዳል።",
    "27": "ሃጢአታቸውንም ስወስድላቸው ከእነርሱ ጋር የምገባው ኪዳን ይህ ነው።",
    "28": "በወንጌልስ በኩል ስለ እናንተ ጠላቶች ናቸው፥ በምርጫ በኩል ግን ስለ አባቶች ተወዳጆች ናቸው፤",
    "29": "እግዚአብሔር በፀጋው ስጦታና በመጥራቱ አይፀፀትምና።",
    "30": "እናንተም ቀድሞ ለእግዚአብሔር እንዳልታዘዛችሁ፥ አሁን ግን ከአለመታዘዛቸው የተነሳ ምህረት እንዳገኛችሁ፥",
    "31": "እንዲሁ በተማራችሁበት ምህረት እነርሱ ደግሞ ምህረትን ያገኙ ዘንድ እነዚህ ደግሞ አሁን አልታዘዙም።",
    "32": "እግዚአብሔር ሁሉን ይምር ዘንድ ሁሉን በአለመታዘዝ ዘግቶታልና።",
    "33": "የእግዚአብሔር ባለ ጠግነትና ጥበብ እውቀቱም እንዴት ጥልቅ ነው፤ ፍርዱ እንዴት የማይመረመር ነው፥ ለመንገዱም ፍለጋ የለውም።",
    "34": "የጌታን ልብ ያወቀው ማን ነው?",
    "35": "ወይስ አማካሪው ማን ነበር? ወይስ ብድራቱን ይመልስ ዘንድ ለእርሱ አስቀድሞ የሰጠው ማን ነው?",
    "36": "ሁሉ ከእርሱና በእርሱ ለእርሱም ነውና፤ ለእርሱ ለዘላለም ክብር ይሁን፤ አሜን።"
}