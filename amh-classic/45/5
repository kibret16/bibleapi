{
    "1": "እንግዲህ በእምነት ከፀደቅን በእግዚአብሔር ዘንድ በጌታችን በኢየሱስ ክርስቶስ ሰላምን እንያዝ፤",
    "2": "በእርሱም ደግሞ ወደ ቆምንበት ወደዚህ ፀጋ በእምነት መግባትን አግኝተናል፤ በእግዚአብሔር ክብርም ተስፋ እንመካለን።",
    "3-4": "ይህም ብቻ አይደለም፥ ነገር ግን መከራ ትእግስትን እንዲያደርግ፥ ትእግስትም ፈተናን ፈተናም ተስፋን እንዲያደርግ እያወቅን፥ በመከራችን ደግሞ እንመካለን፤",
    "5": "በተሰጠንም በመንፈስ ቅዱስ የእግዚአብሔር ፍቅር በልባችን ስለ ፈሰሰ ተስፋ አያሳፍርም።",
    "6": "ገና ደካሞች ሳለን ክርስቶስ ዘመኑ ሲደርስ ስለ ሃጢአተኞች ሞቶአልና።",
    "7": "ስለ ፃድቅ የሚሞት በጭንቅ ይገኛልና፤ ስለ ቸር ሰው ግን ሊሞት እንኳ የሚደፍር ምናልባት ይገኝ ይሆናል።",
    "8": "ነገር ግን ገና ሃጢአተኞች ሳለን ክርስቶስ ስለ እኛ ሞቶአልና እግዚአብሔር ለእኛ ያለውን የራሱን ፍቅር ያስረዳል።",
    "9": "ይልቁንስ እንግዲህ አሁን በደሙ ከፀደቅን በእርሱ ከቁጣው እንድናለን።",
    "10": "ጠላቶች ሳለን ከእግዚአብሔር ጋር በልጁ ሞት ከታረቅን፥ ይልቁንም ከታረቅን በኋላ በህይወቱ እንድናለን፤",
    "11": "ይህም ብቻ አይደለም፥ ነገር ግን አሁን መታረቁን ባገኘንበት በጌታችን በኢየሱስ ክርስቶስ በኩል በእግዚአብሔር ደግሞ እንመካለን።",
    "12": "ስለዚህ ምክንያት ሃጢአት በአንድ ሰው ወደ አለም ገባ በሃጢአትም ሞት፥ እንደዚሁም ሁሉ ሃጢአትን ስላደረጉ ሞት ለሰው ሁሉ ደረሰ፤",
    "13": "ህግ እስከ መጣ ድረስ ሃጢአት በአለም ነበረና ነገር ግን ህግ በሌለበት ጊዜ ሃጢአት አይቆጠርም፤",
    "14": "ነገር ግን በአዳም መተላለፍ ምሳሌ ሃጢአትን ባልሰሩት ላይ እንኳ፥ ከአዳም ጀምሮ እስከ ሙሴ ድረስ ሞት ነገሰ፤ አዳም ይመጣ ዘንድ ላለው ለእርሱ አምሳሉ ነውና።",
    "15": "ነገር ግን ስጦታው እንደ በደሉ መጠን እንደዚያው አይደለም፤ በአንድ ሰው በደል ብዙዎቹ ሞተዋልና፥ ነገር ግን የእግዚአብሔር ፀጋና በአንድ ሰው በኢየሱስ ክርስቶስ ፀጋ የሆነው ስጦታ ከዚያ ይልቅ ለብዙዎች በዛ።",
    "16": "አንድ ሰውም ሃጢአትን በማድረጉ እንደ ሆነው መጠን እንደዚያው ስጦታው አይደለም፤ ፍርድ ከአንድ ሰው ለኩነኔ መጥቶአልና፥ ስጦታው ግን በብዙ በደል ለማፅደቅ መጣ።",
    "17": "በአንዱም በደል ሞት በአንዱ በኩል ከነገሰ፥ ይልቁን የፀጋን ብዛትና የፅድቅን ስጦታ ብዛት የሚቀበሉ በአንዱ በኢየሱስ ክርስቶስ በኩል በህይወት ይነግሳሉ።",
    "18": "እንግዲህ በአንድ በደል ምክንያት ፍርድ ለኩነኔ ወደ ሰው ሁሉ እንደ መጣ፥ እንዲሁም በአንድ ፅድቅ ምክንያት ስጦታው ህይወትን ለማፅደቅ ወደ ሰው ሁሉ መጣ።",
    "19": "በአንዱ ሰው አለመታዘዝ ብዙዎች ሃጢአተኞች እንደ ሆኑ፥ እንዲሁ ደግሞ በአንዱ መታዘዝ ብዙዎች ፃድቃን ይሆናሉ።",
    "20": "በደልም እንዲበዛ ህግ ጭምር ገባ፤ ዳሩ ግን ሃጢአት በበዛበት፥ ሃጢአት በሞት እንደ ነገሰ፥ እንዲሁ ደግሞ ፀጋ ከጌታችን ከኢየሱስ ክርስቶስ የተነሳ በፅድቅ ምክንያት ለዘላለም ህይወት ይነግስ ዘንድ፥ ፀጋ ከመጠን ይልቅ በለጠ።"
}