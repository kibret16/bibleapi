{
    "1": "ስለዚህ፥ አንተ የምትፈርድ ሰው ሁሉ ሆይ፥ የምታመካኘው የለህም፤ በሌላው በምትፈርድበት ነገር ራስህን ትኮንናለህና፤ አንተው ፈራጁ እነዚያን ታደርጋለህና።",
    "2": "እንደዚህም በሚያደርጉት ላይ የእግዚአብሔር ፍርድ እውነተኛ እንደ ሆነ እናውቃለን።",
    "3": "አንተም እንደዚህ በሚያደርጉ የምትፈርድ ያንም የምታደርግ ሰው ሆይ፥ አንተ ከእግዚአብሔር ፍርድ የምታመልጥ ይመስልሃልን?",
    "4": "ወይስ የእግዚአብሔር ቸርነት ወደ ንስሃ እንዲመራህ ሳታውቅ የቸርነቱንና የመቻሉን የትእግስቱንም ባለጠግነት ትንቃለህን?",
    "5": "ነገር ግን እንደ ጥንካሬህና ንስሃ እንደማይገባ ልብህ የእግዚአብሔር ቅን ፍርድ በሚገለጥበት በቁጣ ቀን ቁጣን በራስህ ላይ ታከማቻለህ።",
    "6": "እርሱ ለእያንዳንዱ እንደ ስራው ያስረክበዋል፤",
    "7": "በበጎ ስራ በመፅናት ምስጋናንና ክብርን የማይጠፋንም ህይወት ለሚፈልጉ የዘላለምን ህይወት ይሰጣቸዋል፤",
    "8": "ለአመፃ በሚታዘዙ እንጂ ለእውነት በማይታዘዙትና በአድመኞች ላይ ግን ቁጣና መቅሰፍት ይሆንባቸዋል።",
    "9": "ክፉውን በሚያደርግ ሰው ነፍስ ሁሉ መከራና ጭንቀት ይሆንበታል፥ አስቀድሞ በአይሁዳዊ ደግሞም በግሪክ ሰው፤",
    "10": "ነገር ግን በጎ ስራ ለሚያደርጉ ሁሉ ምስጋናና ክብር ሰላምም ይሆንላቸዋል፥ አስቀድሞ ለአይሁዳዊ ደግሞም ለግሪክ ሰው።",
    "11": "እግዚአብሔር ለሰው ፊት አያዳላምና።",
    "12": "ያለ ህግ ሃጢአት ያደረጉ ሁሉ ያለ ህግ ደግሞ ይጠፋሉና፤ ህግም ሳላቸው ሃጢአት ያደረጉ ሁሉ በህግ ይፈረድባቸዋል፤",
    "13": "በእግዚአብሔር ፊት ህግን የሚያደርጉት ይፀድቃሉ እንጂ ህግን የሚሰሙ ፃድቃን አይደሉምና።",
    "14": "ህግ የሌላቸው አህዛብ ከባህርያቸው የህግን ትእዛዝ ሲያደርጉ፥ እነዚያ ህግ ባይኖራቸው እንኳ ለራሳቸው ህግ ናቸውና፤",
    "15": "እነርሱም ህሊናቸው ሲመሰክርላቸው፥ አሳባቸውም እርስ በርሳቸው ሲካሰስ ወይም ሲያመካኝ በልባቸው የተፃፈውን የህግ ስራ ያሳያሉ።",
    "16": "ይህም እግዚአብሔር በኢየሱስ ክርስቶስ እኔ በወንጌል እንዳስተማርሁ በሰው ዘንድ የተሰወረውን በሚፈርድበት ቀን ይሆናል።",
    "17": "አንተ ግን አይሁዳዊ ብትባል በህግም ብትደገፍ በእግዚአብሔርም ብትመካ፥",
    "18": "ፈቃዱንም ብታውቅ ከህግም ተምረህ የሚሻለውን ፈትነህ ብትወድ፤",
    "19-20": "በህግም የእውቀትና የእውነት መልክ ስላለህ፥ የእውሮች መሪ፥ በጨለማም ላሉ ብርሃን፥ የሰነፎችም አስተማሪ፥ የህፃናትም መምህር እንደ ሆንህ በራስህ ብትታመን፤",
    "21": "እንግዲህ አንተ ሌላውን የምታስተምር ራስህን አታስተምርምን? አትስረቅ ብለህ የምትሰብክ ትሰርቃለህን?",
    "22": "አታመንዝር የምትል ታመነዝራለህን? ጣኦትን የምትፀየፍ ቤተ መቅደስን ትዘርፋለህን?",
    "23": "በህግ የምትመካ ህግን በመተላለፍ እግዚአብሔርን ታሳፍራለህን?",
    "24": "በእናንተ ሰበብ የእግዚአብሔር ስም በአህዛብ መካከል ይሰደባልና ተብሎ እንደ ተፃፈ።",
    "25": "ህግን ብታደርግ መገረዝስ ይጠቅማል፤ ህግን ተላላፊ ብትሆን ግን መገረዝህ አለ መገረዝ ሆኖአል።",
    "26": "እንግዲህ ያልተገረዘ ሰው የህግን ስርአት ቢጠብቅ አለመገረዙ እንደ መገረዝ ሆኖ አይቆጠርለትምን?",
    "27": "ከፍጥረቱም ያልተገረዘ ህግን የሚፈፅም ሰው የህግ መፅሃፍና መገረዝ ሳለህ ህግን በምትተላለፈው በአንተ ይፈርድብሃል።",
    "28": "በግልጥ አይሁዳዊ የሆነ አይሁዳዊ አይደለምና፥ በግልጥ በስጋ የሚደረግ መገረዝም መገረዝ አይደለምና፤",
    "29": "ዳሩ ግን በስውር አይሁዳዊ የሆነ አይሁዳዊ ነው፥ መገረዝም በመንፈስ የሚደረግ የልብ መገረዝ ነው እንጂ በመፅሃፍ አይደለም፤ የእርሱ ምስጋና ከእግዚአብሔር ነው እንጂ ከሰው አይደለም።"
}