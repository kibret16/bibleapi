{
    "1": "የእግዚአብሔር ቀን መጥቶአልና፥ እርሱም ቀርቦአልና በፅዮን መለከትን ንፉ፥ በቅዱሱም ተራራዬ ላይ እሪ በሉ፤ በምድርም የሚኖሩ ሁሉ ይንቀጥቀጡ፤ የእግዚአብሔር ቀን መጥቶአልና፤",
    "2": "የጨለማና የጭጋግ ቀን፥ የደመናና የድቅድቅ ጨለማ ቀን ነው፤ ታላቅና ብርቱ ህዝብ በተራሮች ላይ እንደ ወገግታ ተዘርግቶአል፤ ከዘላለምም ጀምሮ እንደ እነርሱ ያለ አልነበረም፥ ከእነርሱም በኋላ እስከ ብዙ ትውልድ ድረስ እንደ እነርሱ ያለ ከእንግዲህ ወዲህ አይሆንም።",
    "3": "እሳት በፊታቸው ትባላለች፥ በኋላቸውም ነበልባል ታቃጥላለች፤ ምድሪቱ በፊታቸው እንደ ኤድን ገነት፥ በኋላቸውም የምድረ በዳ በረሃ ናት፤ ከእነርሱም የሚያመልጥ የለም።",
    "4": "መልካቸው እንደ ፈረስ መልክ ነው፥ እንደ ፈረሶችም ይሮጣሉ።",
    "5": "በተራራ ላይ እንዳሉ ሰረገሎች ድምፅ፥ ገለባውንም እንደሚበላ እንደ እሳት ነበልባል ድምፅ፥ ለሰልፍም እንደ ተዘጋጀ እንደ ብርቱ ህዝብ ያኮበኩባሉ።",
    "6": "ከፊታቸው አህዛብ ይንቀጠቀጣሉ፤ የሰውም ፊት ሁሉ ይጠቁራል።",
    "7": "እንደ ሃያላን ይሮጣሉ፥ እንደ ሰልፈኞችም በቅጥሩ ላይ ይወጣሉ፤ እያንዳንዱም በመንገዱ ላይ ይራመዳል፥ ከእርምጃቸውም አያፈገፍጉም።",
    "8": "አንዱ ካንዱ ጋር አይጋፉም፥ እያንዳንዱም መንገዱን ይጠበጥባል፤ በሰልፍ መካከል ያልፋሉ፥ እነርሱም አይቆስሉም።",
    "9": "በከተማም ያኮበኩባሉ፥ በቅጥሩም ላይ ይሮጣሉ፤ ወደ ቤቶችም ይወጣሉ፥ እንደ ሌባም በመስኮቶች ይገባሉ።",
    "10": "ምድሪቱም ከፊታቸው ትናወጣለች፥ ሰማያትም ይንቀጠቀጣሉ፤ ፀሃይና ጨረቃም ይጨልማሉ፥ ከዋክብትም ብርሃናቸውን ይሰውራሉ።",
    "11": "እግዚአብሔርም በሰራዊቱ ፊት ድምፁን ይሰጣል፤ ሰፈሩ እጅግ ብዙ ነውና፥ ቃሉንም የሚያደርግ እርሱ ሃያል ነውና፤ የእግዚአብሔርም ቀን ታላቅና እጅግ የሚያስፈራ ነውና ማንስ ይችለዋል?",
    "12": "አሁንስ፥ ይላል እግዚአብሔር፥ በፍፁም ልባችሁ፥ በፆምም፥ በልቅሶና በዋይታ ወደ እኔ ተመለሱ።",
    "13": "ልባችሁን እንጂ ልብሳችሁን አትቅደዱ፤ አምላካችሁም እግዚአብሔር ቸርና መሃሪ፥ ቁጣው የዘገየ፥ ምህረቱም የበዛ፥ ለክፋትም የተፀፀተ ነውና ወደ እርሱ ተመለሱ።",
    "14": "የሚመለስና የሚፀፀት እንደ ሆነ፥ ለአምላካችሁም ለእግዚአብሔር የእህልና የመጠጥ ቁርባን የሚሆነውን በረከት የሚያተርፍ እንደ ሆነ ማን ያውቃል?",
    "15": "በፅዮን መለከትን ንፉ፥ ፆምንም ቀድሱ፥ ጉባኤውንም አውጁ፥",
    "16": "ህዝቡንም አከማቹ፥ ማህበሩንም ቀድሱ፥ ሽማግሌዎቹንም ሰብስቡ፥ ህፃናቱንና ጡት የሚጠቡትን አከማቹ ሙሽራው ከእልፍኙ፥ ሙሽራይቱም ከጫጉላዋ ይውጡ።",
    "17": "የእግዚአብሔርም አገልጋዮች ካህናት ከወለሉና ከመሰዊያው መካከል እያለቀሱ፦ አቤቱ፥ ለህዝብህ ራራ፥ አህዛብም እንዳይነቅፉአቸው ርስትህን ለማላገጫ አሳልፈህ አትስጥ፤ ከአህዛብ መካከል፦ አምላካቸው ወዴት ነው? ስለ ምን ይላሉ? ይበሉ።",
    "18": "እግዚአብሔርም ስለ ምድሩ ቀና፥ ለህዝቡም ራራለት።",
    "19": "እግዚአብሔርም መልሶ ህዝቡን፦ እነሆ፥ እህልንና ወይንን ዘይትንም እሰድድላችኋለሁ፥ እናንተም በእርሱ ትጠግባላችሁ፤ ከእንግዲህም ወዲያ በአህዛብ መካከል መሰደቢያ አላደርጋችሁም።",
    "20": "የሰሜንንም ሰራዊት ከእናንተ ዘንድ አርቃለሁ፥ ወደ በረሃና ወደ ምድረበዳ፥ ፊቱን ወደ ምስራቁ ባህር ጀርባውንም ወደ ምእራቡ ባህር አድርጌ አሳድደዋለሁ፤ እርሱም ትእቢትን አድርጎአልና ግማቱ ይወጣል፥ ክርፋቱም ይነሳል አለ።",
    "21": "ምድር ሆይ፥ እግዚአብሔር ታላቅ ነገር አድርጎአልና አትፍሪ፥ ደስም ይበልሽ፥ እልልም በዪ።",
    "22": "እናንተ የምድር እንስሶች ሆይ፥ የምድር በዳው ማሰማርያ ለምልሞአልና፥ ዛፉም ፍሬውን አፍርቶአልና፥ በለሱና ወይኑም ሃይላቸውን ሰጥተዋልና አትፍሩ።",
    "23": "እናንተ የፅዮን ልጆች፥ አምላካችሁ እግዚአብሔር የፊተኛውን ዝናብ በፅድቅ ሰጥቶአችኋልና፥ እንደ ቀድሞውም የፊተኛውንና የኋለኛውን ዝናብ አዝንቦላችኋልና በእርሱ ደስ ይበላችሁ፥ ለእርሱም እልል በሉ።",
    "24": "አውድማዎችም እህልን ይሞላሉ፥ መጥመቂያዎችም የወይን ጠጅንና ዘይትን አትረፍርፈው ያፈስሳሉ።",
    "25": "የሰደድሁባችሁ ታላቁ ሰራዊቴ አንበጣና ደጎብያ ኩብኩባና ተምች የበላቸውን አመታት እመልስላችኋለሁ።",
    "26": "ብዙ መብል ትበላላችሁ፥ ትጠግቡማላችሁ፤ ከእናንተም ጋር ተአምራትን የሰራውን የአምላካችሁን የእግዚአብሔርን ስም ታመሰግናላችሁ፤ ህዝቤም ለዘላለም አያፍርም።",
    "27": "እኔም በእስራኤል መካከል እንዳለሁ፥ እኔም አምላካችሁ እግዚአብሔር እንደ ሆንሁ፥ ከእኔም በቀር ሌላ አምላክ እንደሌለ ታውቃላችሁ ህዝቤም ለዘላለም አያፍርም።",
    "28": "ከዚህም በኋላ እንዲህ ይሆናል፤ መንፈሴን በስጋ ለባሽ ሁሉ ላይ አፈስሳለሁ፤ ወንዶችና ሴቶች ልጆቻችሁም ትንቢት ይናገራሉ፥ ሽማግሌዎቻችሁም ህልምን ያልማሉ፥ ጎበዞቻችሁም ራእይ ያያሉ፤",
    "29": "ደግሞም በዚያ ወራት በወንዶችና በሴቶች ባርያዎች ላይ መንፈሴን አፈስሳለሁ፤",
    "30": "በላይ በሰማይ ድንቆችን አሳያለሁ፥ በታች በምድርም ደምና እሳት የጢስም ጭጋግ።",
    "31": "ታላቁና የሚያስፈራው የእግዚአብሔር ቀን ሳይመጣ ፀሃይ ወደ ጨለማ፥ ጨረቃም ወደ ደም ይለወጣል።",
    "32": "እንዲህም ይሆናል፤ የእግዚአብሔር ስም የሚጠራ ሁሉ ይድናል፤ እግዚአብሔርም እንደ ተናገረ፥ በፅዮን ተራራና በኢየሩሳሌም መድሃኒት ይገኛል። ደግሞም እግዚአብሔር የጠራቸው፥ የምስራች የሚሰበክላቸው ይገኛሉ።"
}