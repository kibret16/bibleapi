{
    "1": "እነሆም፥ በዚህ ወራትና በዚህ ዘመን፥ የይሁዳንና የኢየሩሳሌምን ምርኮ በምመልስበት ጊዜ፥",
    "2": "አህዛብን ሁሉ ሰብስቤ ወደ ኢዮሳፍጥ ሸለቆ አወርዳቸዋለሁ፤ በዚያም ስለ ህዝቤና ስለ ርስቴ ስለ እስራኤል በአህዛብ መካከል የበተኑአቸውን ምድሬንም የተካፈሉአትን እፋረድባቸዋለሁ።",
    "3": "በህዝቤም ላይ እጣ ተጣጣሉ፤ ወንድ ልጅን ለጋለሞታ ዋጋ ሰጡ፥ ሴት ልጅን ለወይን ጠጅ ሸጡ፥ ጠጡም።",
    "4": "ጢሮስና ሲዶና የፍልስጥኤምም ግዛት ሁሉ ሆይ፥ ከእናንተ ጋር ለእኔ ምን አለኝ? በውኑ ብድራትን ትመልሱልኛላችሁን? ብድራትን ብትመልሱልኝ ፈጥኜ በችኮላ ብድራታችሁን በራሳችሁ ላይ እመልሳለሁ።",
    "5": "ብሬንና ወርቄን ወስዳችኋልና፥ የተወደደውንም መልካሙን እቃዬን ወደ መቅደሳችሁ አግብታችኋልና፥",
    "6": "ከዳርቻቸውም ታርቁአቸው ዘንድ የይሁዳንና የኢየሩሳሌምን ልጆች ለግሪክ ሰዎች ሸጣችኋልና፥",
    "7": "እነሆ፥ እነርሱን ከሸጣችሁበት ስፍራ አስነሳቸዋለሁ፥ ብድራታችሁንም በራሳችሁ ላይ እመልሳለሁ።",
    "8": "እግዚአብሔር ተናግሮአልና ወንዶችና ሴቶች ልጆቻችሁን በይሁዳ ልጆች እጅ እሸጣለሁ፥ እነርሱም ለሩቆቹ ህዝብ ለሳባ ሰዎች ይሸጡአችኋል።",
    "9": "ይህን በአህዛብ መካከል አውጁ፤ ለሰልፍ ተዘጋጁ ሃያላንን አስነሱ ሰልፈኞች ሁሉ ይቅረቡ ይውጡም።",
    "10": "ማረሻችሁን ሰይፍ፥ ማጭዳችሁንም ጦር ለማድረግ ቀጥቅጡ፤ ደካማውም፦ እኔ ብርቱ ነኛ ይበል።",
    "11": "እናንተ በዙሪያ ያላችሁ አህዛብ ሁሉ፥ ቸኩላችሁ ኑ፥ ተሰብሰቡ፤ አቤቱ፥ ሃያላኖችህን ወደዚያ አውርድ።",
    "12": "አህዛብ ይነሱ፥ ወደ ኢዮሳፍጥ ሸለቆም ይውጡ፤ በዙሪያ ባሉ አህዛብ ሁሉ ላይ እፈርድ ዘንድ በዚያ እቀመጣለሁና።",
    "13": "መከሩ ደርሶአልና ማጭድ ስደዱ፤ መጥመቂያውም ሞልቶአልና ኑ እርገጡ፤ ክፉታቸውም በዝቶአልና መጥመቂያ ሁሉ ፈርሶአል።",
    "14": "የእግዚአብሔር ቀን በፍርድ ሸለቆ ቀርቦአልና የብዙ ብዙ ህዝብ ውካታ በፍርድ ሸለቆ አለ።",
    "15": "ፀሃይና ጨረቃ ጨልመዋል፥ ከዋክብትም ብርሃናቸውን ሰውረዋል።",
    "16": "እግዚአብሔርም በፅዮን ሆኖ ድምፁን ከፍ አድርጎ ይጮሃል፥ በኢየሩሳሌምም ሆኖ ቃሉን ይሰጣል፤ ሰማይና ምድርም ይናወጣሉ፤ እግዚአብሔር ግን ለህዝቡ መሸሸጊያ፥ ለእስራኤልም ልጆች መጠጊያ ይሆናል።",
    "17": "እኔም በተቀደሰው ተራራዬ በፅዮን የምቀመጥ አምላካችሁ እግዚአብሔር እንደ ሆንሁ ታውቃላችሁ፤ የዚያን ጊዜም ኢየሩሳሌም የተቀደሰች ትሆናለች፥ እንግዶችም ከእንግዲህ ወዲህ አያልፉባትም።",
    "18": "በዚያም ቀን እንዲህ ይሆናል፤ ተራሮች በተሃ ጠጅ ያንጠባጥባሉ፥ ኮረብቶችም ወተትን ያፈስሳሉ፥ በይሁዳም ያሉት ፈፋዎች ሁሉ ውሃን ያጎርፋሉ፤ ከእግዚአብሔርም ቤት ምንጭ ትፈልቃለች፥ የሰጢምንም ሸለቆ ታጠጣለች።",
    "19": "በአገራቸው ንፁሁን ደም አፍስሰዋልና በይሁዳ ልጆች ላይ ስላደረጉት ግፍ ግብፅ ምድረ በዳ፥ ኤዶምያስም በረሃ ይሆናል።",
    "20": "ነገር ግን ይሁዳ ለዘላለም፥ ኢየሩሳሌምም ለልጅ ልጅ መኖሪያ ይሆናል።",
    "21": "እኔም ንፁህ ያላደረግሁትን ደማቸውን ንፁህ አደርገዋለሁ፥ እግዚአብሔርም በፅዮን ያድራል።"
}