{
    "1": "ለኑሃሚንም ባል የሚዘመደው ከአቤሜሌክ ወገን የሆነ ሃያል ሰው ስሙ ቦኤዝ የተባለ ሰው ነበረ።",
    "2": "ሞአባዊቱም ሩት ኑሃሚንን፦ በፊቱ ሞገስ የማገኘውን ተከትዬ እህል እንድቃርም ወደ እርሻ ልሂድ አለቻት። እርስዋም፦ ልጄ ሆይ፥ ሂጂ አለቻት።",
    "3": "ሄደችም፥ ከአጫጆችም በኋላ በእርሻ ውስጥ ቃረመች፤ እንደ አጋጣሚውም የአቤሜሌክ ወገን ወደ ነበረው ወደ ቦኤዝ እርሻ ደረሰች።",
    "4": "እነሆም፥ ቦኤዝ ከቤተ ልሄም መጣ፥ አጫጆችንም፦ እግዚአብሔር ከእናንተ ጋር ይሁን አላቸው። እነርሱም፦ እግዚአብሔር ይባርክህ ብለው መለሱለት።",
    "5": "ቦኤዝም በአጫጆች ላይ አዛዥ የነበረውን ሎሌውን፦ ይህች ቆንጆ የማን ናት? አለው።",
    "6": "የአጫጆቹም አዛዥ፦ ይህችማ ከሞአብ ምድር ከኑሃሚን ጋር የመጣች ሞአባዊቱ ቆንጆ ናት፤",
    "7": "እርስዋም፦ ከአጫጆቹ በኋላ በነዶው መካከል እንድቃርምና እንድለቅም፥ እባክህ፥ ፍቀድልኝ አለች፤ መጣችም፥ ከማለዳም ጀምራ እስከ አሁን ድረስ ቆይታለች፤ በቤትም ጥቂት ጊዜ እንኳ አላረፈችም አለው።",
    "8": "ቦኤዝም ሩትን፦ ልጄ ሆይ፥ ትሰሚያለሽን? ቃርሚያ ለመቃረም ወደ ሌላ እርሻ አትሂጂ፥ ከዚህም አትላወሺ፥ ነገር ግን ገረዶቼን ተጠጊ።",
    "9": "ወደሚያጭዱበትም ስፍራ ተመልከቺ፥ ተከተያቸውም፤ እንዳያስቸግሩሽም ጎበዛዝቱን አዝዣለሁ፤ በተጠማሽም ጊዜ ወደ ማድጋው ሄደሽ ጎበዛዝቱ ከቀዱት ውሃ ጠጪ አላት።",
    "10": "በግምባርዋም ተደፍታ በምድር ላይ ሰገደችለት፦ እኔንስ ለመቀበል በምን ነገር በፊትህ ሞገስ አገኘሁ? እኔ እንግዳ አይደለሁምን? አለችው።",
    "11": "ቦኤዝም፦ ባልሽ ከሞተ በኋላ አባትሽንና እናትሽን የተወለድሽባትንም ምድር ትተሽ ቀድሞ ወደማታውቂው ህዝብ እንደ መጣሽ፥ ለአማትሽ ያደረግሽውን ነገር ሁሉ ፈፅሞ ሰምቻለሁ።",
    "12": "እግዚአብሔር እንደ ስራሽ ይስጥሽ፤ ከክንፉም በታች መጠጊያ እንድታገኚ በመጣሽበት በእስራኤል አምላክ በእግዚአብሔር ዘንድ ደመወዝሽ ፍፁም ይሁን አላት።",
    "13": "እርስዋም፦ ጌታዬ ሆይ፥ ከባርያዎችህ እንደ አንዲቱ ሳልሆን አፅናንተኸኛልና፥ የባርያህንም ልብ ደስ አሰኝተሃልና በአይንህ ሞገስ ላግኝ አለችው።",
    "14": "በምሳም ጊዜ ቦኤዝ፦ ወደዚህ ቅረቢ ምሳ ብዪ፥ እንጀራሽንም በሆምጣጤው አጥቅሽ አላት። በአጫጆቹም አጠገብ ተቀመጠች የተጠበሰም እሸት ሰጣት፥ በልታም ጠገበች፥ አተረፈችም።",
    "15": "ደግሞም ልትቃርም በተነሳች ጊዜ ቦኤዝ ጎበዛዝቱን፦ በነዶው መካከል ትቃርም፥ እናንተም አታሳፍሩአት፤",
    "16": "ደግሞ ከነዶው አስቀርታችሁ ተዉላት፤ እርስዋም ትቃርም፥ አትውቀሱአትም ብሎ አዘዛቸው።",
    "17": "በእርሻውም ውስጥ እስከ ማታ ድረስ ቃረመች፤ የቃረመችውንም ወቃችው፤ አንድ የኢፍ መስፈሪያ ያህልም ገብስ ሆነ።",
    "18": "ተሸክማውም ወደ ከተማ ገባች፥ አማትዋም የቃረመችውን አየች፤ ከጠገበችም በኋላ የተረፋትን አውጥታ ሰጠቻት።",
    "19": "አማትዋም፦ ዛሬ ወዴት ቃረምሽ? ወዴትስ ሰራሽ? የተቀበለሽ የተባረከ ይሁን አለቻት። እርስዋም፦ ዛሬ የሰራሁበት ሰው ስም ቦኤዝ ይባላል ብላ በማን ዘንድ እንደ ሰራች ለአማትዋ ነገረቻት።",
    "20": "ኑሃሚንም ምራትዋን፦ ቸርነቱን በህያዋንና በሙታን ላይ አልተወምና በእግዚአብሔር የተባረከ ይሁን አለቻት። ኑሃሚንም ደግሞ፦ ይህ ሰው የቅርብ ዘመዳችን ነው፥ እርሱም ሊቤዡን ከሚችሉት አንዱ ነው አለቻት።",
    "21": "ሞአባዊቱ ሩትም፦ ደግሞ፦ መከሬን እስኪጨርሱ ድረስ ጎበዛዝቴን ተጠጊ አለኝ አለቻት።",
    "22": "ኑሃሚንም ምራትዋን ሩትን፦ ልጄ ሆይ፥ ከገረዶቹ ጋር ብትወጪ፥ በሌላም እርሻ ባያገኙሽ መልካም ነው አለቻት።",
    "23": "ሩትም የገብሱና የስንዴው መከር እስኪጨረስ ድረስ ልትቃርም የቦኤዝን ገረዶች ተጠጋች፤ በአማትዋም ዘንድ ትቀመጥ ነበር።"
}