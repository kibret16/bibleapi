{
    "1": "እንዲህም ሆነ፤ መሳፍንት ይፈርዱ በነበረ ጊዜ በአገሩ ላይ ራብ ሆነ። አንድ ሰውም ከሚስቱና ከሁለቱ ልጆቹ ጋር በሞአብ ምድር ሊቀመጥ ከቤተ ልሄም ይሁዳ ተነስቶ ሄደ።",
    "2": "የሰውየውም ስም አቤሜሌክ፥ የሚስቱም ስም ኑሃሚን፥ የሁለቱም ልጆች ስም መሃሎንና ኬሌዎን ነበረ፤ የቤተ ልሄም ይሁዳም የኤፍራታ ሰዎች ነበሩ። ወደ ሞአብም ምድር መጡ በዚያም ተቀመጡ።",
    "3": "የኑሃሚንም ባል አቤሜሌክ ሞተ፤ እርስዋና ሁለቱ ልጆችዋ ቀሩ።",
    "4": "እነርሱም ከሞአባውያን ሴቶች ሚስት አገቡ፤ የአንዲቱ ስም ኦርፋ የሁለተኛይቱም ስም ሩት ነበረ። በዚያም አስር አመት ያህል ተቀመጡ።",
    "5": "መሃሎንና ኬሌዎንም ሁለቱ ሞቱ፤ ሴቲቱም ከሁለቱ ልጆችዋና ከባልዋ ተለይታ ቀረች።",
    "6": "እርስዋም በሞአብ ምድር ሳለች እግዚአብሔር ህዝቡን እንደ ጎበኘ እንጀራም እንደ ሰጣቸው ስለ ሰማች፥ ከሞአብ ምድር ልትመለስ ከሁለቱ ምራቶችዋ ጋር ተነሳች።",
    "7": "እርስዋም ከሁለቱ ምራቶችዋ ጋር ከተቀመጠችበት ስፍራ ወጣች፤ ወደ ይሁዳም ምድር ሊመለሱ በመንገድ ሄዱ።",
    "8": "ኑሃሚንም ምራቶችዋን፦ ሂዱ፥ ወደ እናቶቻችሁም ቤት ተመለሱ በእኔና በሞቱት እንዳደረጋችሁ፥ እግዚአብሔር ቸርነት ያድርግላችሁ።",
    "9": "እግዚአብሔር በየባላችሁ ቤት እረፍት ይስጣችሁ አለቻቸው። ሳመቻቸውም ድምፃቸውንም ከፍ አድርገው አለቀሱ።",
    "10": "እነርሱም፦ ከአንቺ ጋር ወደ ህዝብሽ እንመለሳለን አሉአት።",
    "11": "ኑሃሚንም አለች፦ ልጆቼ ሆይ፥ ተመለሱ፤ ለምን ከእኔ ጋር ትሄዳላችሁ? ባሎቻችሁ የሚሆኑ ልጆች በሆዴ አሉኝን?",
    "12": "ልጆቼ ሆይ፥ ተመለሱ፤ ባል ለማግባት አርጅቻለሁና ሂዱ ተስፋ አለኝ ብል፥ ዛሬ ሌሊትስ እንኳ ባል ባገባ፥ ወንዶች ልጆችም ብወልድ፥",
    "13": "እነርሱ እስኪያድጉ ድረስ ትቆያላችሁን? ስለ እነርሱስ ባል ማግባት ትተዋላችሁን? ልጆቼ ሆይ፥ እንዲህ አይደለም፤ የእግዚአብሔር እጅ በእኔ ወጥቶአልና ከእናንተ የተነሳ እጅግ ተመርሬአለሁ።",
    "14": "ድምፃቸውንም ከፍ አድርገው እንደ ገና አለቀሱ፤ ኦርፋም አማትዋን ሳመች፤ ሩት ግን ተጠጋቻት።",
    "15": "ኑሃሚንም፦ እነሆ፥ ባልንጀራሽ ወደ ህዝብዋና ወደ አማልክትዋ ተመልሳለች፤ አንቺም ደግሞ ከባልንጀራሽ ጋር ተመለሽ አለቻት።",
    "16": "ሩትም፦ ወደምትሄጅበት እሄዳለሁና፥ በምታድሪበትም አድራለሁና እንድተውሽ ከአንቺም ዘንድ እንድመለስ አታስቸግሪኝ፤ ህዝብሽ ህዝቤ፥ አምላክሽም አምላኬ ይሆናል፤",
    "17": "በምትሞችበትም ስፍራ እሞታለሁ፥ በዚያም እቀበራለሁ፤ ከሞት በቀር አንቺንና እኔን አንዳች ቢለየን እግዚአብሔር ይህን ያድርግብኝ እንዲሁም ይጨምርብኝ አለች።",
    "18": "ኑሃሚንም ከእርስዋ ጋር ለመሄድ እንደ ቆረጠች ባየች ጊዜ እርስዋን ከመናገር ዝም አለች።",
    "19": "ሁለቱም እስከ ቤተ ልሄም ድረስ ሄዱ። ወደ ቤተ ልሄምም በደረሱ ጊዜ የከተማይቱ ሰዎች ሁሉ ስለ እነርሱ፦ ይህች ኑሃሚን ናትን? እያሉ ተንጫጩ።",
    "20": "እርስዋም፦ ሁሉን የሚችል አምላክ አስመርሮኛልና ማራ በሉኝ እንጂ ኑሃሚን አትበሉኝ።",
    "21": "በሙላት ወጣሁ፥ እግዚአብሔርም ወደ ቤቴ ባዶዬን መለሰኝ፤ እግዚአብሔር አዋርዶኛልና፥ ሁሉንም የሚችል አምላክ አስጨንቆኛልና ኑሃሚን ለምን ትሉኛላችሁ? አለቻቸው።",
    "22": "ኑሃሚንም ከእርስዋም ጋር ከሞአብ ምድር የተመለሰችው ሞአባዊቱ ምራትዋ ሩት ተመለሱ። የገብስም መከር በተጀመረ ጊዜ ወደ ቤተልሄም መጡ።"
}