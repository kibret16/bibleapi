{
    "1": "አማትዋም ኑሃሚን አለቻት፦ ልጄ ሆይ፥ መልካም እንዲሆንልሽ እረፍት አልፈልግልሽምን?",
    "2": "አሁንም ከገረዶቹ ጋር የነበርሽበት ቦኤዝ ዘመዳችን አይደለምን? እነሆ፥ እርሱ በዛሬ ሌሊት በአውድማው ላይ ገብሱን በመንሽ ይበትናል።",
    "3": "እንግዲህ ታጠቢ፥ ተቀቢ፥ ልብስሽን ተላበሺ፥ ወደ አውድማውም ውረጂ፤ ነገር ግን መብሉንና መጠጡን እስኪጨርስ ድረስ ለሰውየው አትታዪው።",
    "4": "በተኛም ጊዜ የሚተኛበትን ስፍራ ተመልከቺ፥ ገብተሽም እግሩን ግለጪ፥ ተጋደሚም፤ የምታደርጊውንም እርሱ ይነግርሻል።",
    "5": "ሩትም፦ የተናገርሽኝን ሁሉ አደርጋለሁ አለቻት።",
    "6": "ወደ አውድማውም ወረደች፥ አማትዋም ያዘዘቻትን ሁሉ አደረገች።",
    "7": "ቦኤዝም ከበላና ከጠጣ ሰውነቱንም ደስ ካሰኘ በኋላ፥ በእህሉ ክምር አጠገብ ሊተኛ ሄደ፤ ሩትም በቀስታ መጣች፥ እግሩንም ገልጣ ተኛች።",
    "8": "መንፈቀ ሌሊትም በሆነ ጊዜ ሰውየው ደነገጠ፥ ዘወርም አለ፤ እነሆም፥ አንዲት ሴት በእግርጌው ተኝታ ነበረች።",
    "9": "እርሱም፦ ማን ነሽ? አለ። እርስዋም፦ እኔ ባርያህ ሩት ነኝ፤ ዋርሳዬ ነህና ልብስህን በባርያህ ላይ ዘርጋ አለችው።",
    "10": "ቦኤዝም አላት፦ ልጄ ሆይ፥ በእግዚአብሔር የተባረክሽ ሁኚ፤ ባለጠጋም ድሃም ብለሽ ጎበዛዝትን አልተከተልሽምና ከፊተኛው ይልቅ በመጨረሻው ጊዜ ቸርነት አድርገሻል።",
    "11": "አሁንም፥ ልጄ ሆይ፥ አትፍሪ፤ በአገሬ ያሉ ህዝብ ሁሉ ምግባረ መልካም ሴት እንደ ሆንሽ ያውቃሉና ያልሽውን ነገር ሁሉ አደርግልሻለሁ።",
    "12": "የቅርብ ዘመድ መሆኔ እውነት ነው፤ ነገር ግን ከእኔ የቀረበ ዘመድ አለ።",
    "13": "ዛሬ ሌሊት እደሪ፤ ነገም እርሱ ዋርሳ መሆን ቢወድድ መልካም ነው፥ ዋርሳ ይሁን፤ ዋርሳ ሊሆን ባይወድድ ግን፥ ህያው እግዚአብሔርን! እኔ ዋርሳ እሆንሻለሁ፤ እስኪነጋ ድረስ ተኚ።",
    "14": "እስኪነጋም በእግርጌው ተኛች ቦኤዝም፦ ሴት ወደ አውድማው እንደ መጣች ማንም እንዳያውቅ ብሎ ነበርና ገና ሰውና ሰው ሳይተያይ ተነሳች።",
    "15": "እርሱም፦ የለበስሽውን ኩታ አምጥተሽ ያዢው አላት፤ በያዘችም ጊዜ ስድስት መስፈሪያ ገብስ ሰፈረላት አሸከማትም።",
    "16": "እርሱም ወደ ከተማይቱ ሄደ። ወደ አማትዋም መጣች፥ አማትዋም፦ ልጄ ሆይ እንዴት ነሽ? አለቻት፤ እርስዋም ሰውየው ያደረገላትን ሁሉ ነገረቻት።",
    "17": "ወደ አማትሽ ባዶ እጅሽን አትሂጂ ብሎ ይህን ስድስት መስፈሪያ ገብስ ሰጠኝ አለቻት።",
    "18": "እርስዋም፦ ልጄ ሆይ፥ ሰውየው ይህን ነገር ዛሬ እስኪጨርስ ድረስ አያርፍምና ፍፃሜው እስኪታወቅ ድረስ ዝም በዪ አለች።"
}