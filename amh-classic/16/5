{
    "1": "በወንድሞቻቸውም በአይሁድ ላይ ትልቅ የህዝቡና የሚስቶቻቸው ጩኸት ሆነ።",
    "2": "አያሌዎቹም፦ ወንዶችና ሴቶች ልጆቻችን ብዙዎች ናቸው፤ በልተንም በህይወት እንድንኖር እህልን እንሸምት ይሉ ነበር።",
    "3": "አያሌዎቹም፦ ከራብ የተነሳ እህልን እንሸምት ዘንድ እርሻችንና ወይናችንን ቤታችንንም አስይዘናል ይሉ ነበር።",
    "4": "ሌሎቹም፦ ለንጉሱ ግብር እርሻችንንና ወይናችንን አስይዘን ገንዘብ ተበድረናል፤",
    "5": "አሁንም ስጋችን እንደ ወንድሞቻችን ስጋ፥ ልጆቻችንም እንደ ልጆቻቸው ናቸው፤ እነሆም ወንዶችና ሴቶች ልጆቻችን ባርያዎች ይሆኑ ዘንድ ሰጥተናል፥ ከሴቶችም ልጆቻችን ባርያዎች ሆነው የሚኖሩ አሉ፤ ታላላቆችም እርሻችንና ወይናችንን ይዘዋልና ልናድናቸው አንችልም ይሉ ነበር።",
    "6": "እኔም ጩኸታቸውንና ይህን ቃል በሰማሁ ጊዜ እጅግ ተቆጣሁ።",
    "7": "በልቤም አሰብሁ፥ ታላላቆቹንና ሹማምቱንም፦ ሁላችሁ እያንዳንዳችሁ ወለድ ትወስዳላችሁ ብዬ ተጣላኋቸው ትልቅም ጉባኤ ሰበሰብሁባቸው።",
    "8": "እኔም፦ ለአህዛብ የተሸጡትን ወንድሞቻችንን አይሁድን በፈቃዳችን ተቤዠን እናንተስ ወንድሞቻችሁን ትሸጣላችሁን? እነርሱስ ለእኛ የተሸጡ ይሆናሉን? አልኋቸው። እነርሱም ዝም አሉ፥ መልስም አላገኙም።",
    "9": "ደግሞም አልሁ፦ የምታደርጉት ነገር መልካም አይደለም፤ ጠላቶቻችን አህዛብ እንዳይሰድቡን አምላካችንን በመፍራት ትሄዱ ዘንድ አይገባችሁምን?",
    "10": "እኔም ደግሞ ወንድሞቼም ብላቴኖቼም ገንዘብና እህል ለእነርሱ አበድረናል እባካችሁ፥ ይህን ወለድ እንተውላቸው።",
    "11": "እርሻቸውንና ወይናቸውን ወይራቸውንና ቤታቸውንም ከእነርሱም የወሰዳችሁትን ገንዘቡንና እህሉን፥ ወይን ጠጁንና ዘይቱን ከመቶ እጅ አንድ እጅ እባካችሁ ዛሬ መልሱላቸው።",
    "12": "እነርሱም፦ እንመልስላቸዋለን፥ ከእነርሱም ምንም አንሻም፤ እንደ ተናገርህ እንዲሁ እናደርጋለን አሉ። ካህናቱንም ጠርቼ እንደዚህ ነገር ያደርጉ ዘንድ አማልኋቸው።",
    "13": "ደግሞም ልብሴን አራገፍሁና፦ ይህን ነገር የማያደርገውን ሰው ከቤቱና ከስራው እንዲሁ እግዚአብሔር ያራግፈው እንዲሁም የተራገፈና ባዶ ይሁን አልሁ። ጉባኤውም ሁሉ፦ አሜን አሉ፥ እግዚአብሔርንም አመሰገኑ፤ ህዝቡም እንደዚህ ነገር አደረጉ።",
    "14": "ንጉሱም በይሁዳ ምድር ላይ አለቃ እሆን ዘንድ ካዘዘኝ ጊዜ ጀምሮ ከንጉሱ ከአርጤክስስ ከሃያኛው አመት እስከ ሰላሳ ሁለተኛው አመት ድረስ አስራ ሁለት አመት ያህል እኔና ወንድሞቼ ለአለቃ የሚገባውን ስንቅ አልበላንም።",
    "15": "ከእኔ አስቀድመው የነበሩት አለቆች ግን በህዝቡ ላይ አክብደው ነበር፤ ስለ እንጀራውና ስለ ወይኑ አርባ ሰቅል ብር ይወስዱ ነበር፤ ሎሌዎቻቸውም ደግሞ በህዝቡ ላይ ይሰለጥኑ ነበር፤ እኔ ግን እግዚአብሔርን ስለ ፈራሁ እንዲህ አላደረግሁም።",
    "16": "ደግሞም አጥብቄ የቅጥሩን ስራ ሰራሁ፥ እርሻም አልገዛንም፤ ብላቴኖቼም ሁሉ ወደዚያው ወደ ስራው ተሰበሰቡ።",
    "17": "ደግሞም በዙሪያችን ካሉት አህዛብ ወደ እኛ ከመጡት ሌላ ከአይሁድና ከሹማምቱ መቶ አምሳ ሰዎች በገበታዬ ነበሩ።",
    "18": "ከወፎችም በቀር ለአንድ ቀን አንድ በሬና ስድስት የሰቡ በጎች፥ በአስር በአስር ቀንም ብዙ ልዩ ልዩ አይነት ወይን ጠጅ ይዘጋጅልኝ ነበር፤ ነገር ግን አገዛዝ በህዝቡ ላይ ከብዶ ነበርና ለአለቃ የሚገባውን ስንቅ አልሻም ነበር።",
    "19": "አምላኬ ሆይ፥ ለዚህ ህዝብ ያደረግሁትን ሁሉ ለበጎነት አስብልኝ።"
}