{
    "1": "በዚህም ወር በሃያ አራተኛው ቀን የእስራኤል ልጆች ፆመው፥ ማቅም ለብሰው፥ በላያቸውም ትቢያ ነስንሰው ተከማቹ።",
    "2": "የእስራኤልም ዘር ከእንግዶች ሁሉ ራሳቸውን ለዩ፥ ቆመውም ሃጢአታቸውንና የአባቶቻቸውን ሃጢአት ተናዘዙ።",
    "3": "በየስፍራቸውም ቆመው የአምላካቸውን የእግዚአብሔርን የህግ መፅሃፍ የቀን ሩብ ያህል አነበቡ፤ ሶስት የቀን ሩብም ያህል ተናዘዙ፥ ለአምላካቸው ለእግዚአብሔርም ሰገዱ።",
    "4": "ሌዋውያኑም ኢያሱና ባኒ፥ ቀድምኤል፥ ሰበንያ፥ ቡኒ፥ ሰራብያ፥ ባኒ፥ ክናኒ በደረጃዎች ላይ ቆመው ወደ አምላካቸው ወደ እግዚአብሔር በታላቅ ድምፅ ጮሁ።",
    "5": "ሌዋውያኑም ኢያሱ፥ ቀድምኤል፥ ባኒ፥ አሰበንያ፥ ሰራብያ፥ ሆዲያ፥ ሰበንያ፥ ፈታያ እንዲህ አሉ፦ ቆማችሁ ከዘላለም እስከ ዘላለም አምላካችንን እግዚአብሔርን ባርኩ። እንዲህም በሉ፦ በበረከትና በምስጋና ሁሉ ላይ ከፍ ከፍ ያለው ክቡር ስምህ ይባረክ።",
    "6": "አንተ ብቻ እግዚአብሔር ነህ፤ ሰማዩንና የሰማያት ሰማይን ሰራዊታቸውንም ሁሉ፥ ምድሩንና በእርስዋ ላይ ያሉትን ሁሉ፥ ባህሮቹንና በእነርሱ ውስጥ ያለውን ሁሉ፥ ፈጥረሃል፥ ሁሉንም ህያው አድርገኸዋል፤ የሰማዩም ሰራዊት ለአንተ ይሰግዳሉ።",
    "7": "አንተ እግዚአብሔር አምላክ ነህ፤ አብራምን መረጥህ፥ ከኡር ከላውዴዎንም አወጣኸው፥ ስሙንም አብርሃም አልኸው፤",
    "8": "ልቡም በፊትህ የታመነ ሆኖ አገኘኸው፤ የከነአናዊውንና የኬጢያዊውን የአሞራዊውንም የፌርዛዊውንም የኢያቡሳዊውንም የጌርጌሳዊውንም ምድር ለእርሱና ለዘሩ ትሰጥ ዘንድ ከእርሱ ጋር ቃል ኪዳን አደረግህ፤ አንተም ፃድቅ ነህና ቃልህን ፈፀምህ።",
    "9": "በግብፅም ሳሉ የአባታችንን መከራ አየህ፥ በኤርትራ ባህርም ሳሉ ጩኸታቸውን ሰማህ፤",
    "10": "እንደ ታበዩባቸውም አውቀህ ነበርና በፈርኦንና በባርያዎቹ ሁሉ በምድሩም ህዝብ ሁሉ ላይ ምልክትና ተአምራት አሳየህ፤ ዛሬም እንደ ሆነው ስምህን አስጠራህ።",
    "11": "ከፊታቸውም ባህሩን ከፈልህ፥ በባህሩም መካከል በደረቅ አለፉ፤ ጠላቶቻቸውን ግን ድንጋይ ለጥልቅ ውሃ እንዲጣል በቀላይ ውስጥ ጣልሃቸው።",
    "12": "የሚሄዱበትንም መንገድ ታበራላቸው ዘንድ በቀን በደመና አምድ፥ በሌሊትም በእሳት አምድ መራሃቸው።",
    "13": "ወደ ሲናም ተራራ ወረድህ፥ ከሰማይም ተናገርሃቸው፤ ቅኑን ፍርድና እውነቱን ህግ መልካሙንም ስርአትና ትእዛዝ ሰጠሃቸው፤",
    "14": "የተቀደሰውንም ሰንበትህን አስታወቅሃቸው፥ ትእዛዝንና ስርአትን ህግንም በባርያህ በሙሴ እጅ አዘዝሃቸው።",
    "15": "ለራባቸውም ከሰማይ እንጀራ ሰጠሃቸው፥ ለጥማታቸውም ከአለቱ ውሃ አመጣህላቸው፤ ወደ ማልህላቸውም ምድር ገብተው ይወርሱ ዘንድ አዘዝሃቸው።",
    "16": "ነገር ግን እነርሱና አባቶቻችን ታበዩ፥ አንገታቸውንም አደንደኑ፥ ትእዛዝህንም አልሰሙም፥",
    "17": "ለመስማትም እንቢ አሉ፥ ያደረግህላቸውንም ተአምራት አላሰቡም፤ አንገታቸውንም አደንደኑ፥ በአመፃቸውም ወደ ባርነታቸው ይመለሱ ዘንድ አለቃ አደረጉ፤ አንተ ግን ይቅር ባይ፥ ቸርና መሃሪ አምላክ፥ ለቁጣም የምትዘገይ፥ ምህረትንም የምታበዛ ነህ፥ አልተውሃቸውም።",
    "18": "ቀልጦ የተሰራውንም እምቦሳ አድርገው፦ ከግብፅ ያወጣህ አምላክህ ይህ ነው ባሉ ጊዜ፥ እጅግም ባስቆጡህ ጊዜ፥",
    "19": "አንተ በምህረትህ ብዛት በምድረ በዳ አልተውሃቸውም፤ በመንገድም ይመራቸው ዘንድ የደመና አምድ በቀን፥ የሚሄዱበትንም መንገድ ያበራላቸው ዘንድ የእሳት አምድ በሌሊት ከእነርሱ አልራቀም።",
    "20": "ያስተምራቸውም ዘንድ መልካሙን መንፈስህን ሰጠሃቸው፥ መናህንም ከአፋቸው አልከለከልህም፥ ለጥማታቸውም ውሃ ሰጠሃቸው።",
    "21": "አርባ አመትም በምድረ በዳ መገብሃቸው፥ ምንም አላጡም፤ ልብሳቸውም አላረጅም፥ እግራቸውም አላበጠም።",
    "22": "መንግስታትንና አህዛብን ከፍለህ ሰጠሃቸው፤ የሃሴቦንን ንጉስ የሴዎንን ምድር፥ የባሳንንም ንጉስ የአግን ምድር ወረሱ።",
    "23": "ልጆቻቸውንም እንደ ሰማይ ከዋክብት አበዛህ፤ ይገቡና ይወርሱ ዘንድ ለአባቶቻቸው ወደ ተናገርህላቸውም ምድር አገባሃቸው።",
    "24": "ልጆቹም ገብተው ምድሩን ወረሱ፥ የምድሩን ሰዎች ከነአናውያንን በፊታቸው አዋረድህ፤ የሚወድዱትንም ነገር ያደረጉባቸው ዘንድ እነርሱንና ነገስታቶቻቸውን የምድሩንም አህዛብ በእጃቸው አሳልፈህ ሰጠሃቸው።",
    "25": "ምሽጎቹንም ከተሞች የሰባውንም ምድር ወሰዱ፤ መልካሙን ነገር የሞሉትን ቤቶች፥ የተማሱትንም ጉድጓዶች፥ ወይኖቹንና ወይራዎቹን ብዙዎቹንም የፍሬ ዛፎች ወረሱ፤ በሉም፥ ጠገቡም፥ ወፈሩም፥ በታላቅ በጎነትህም ደስ አላቸው።",
    "26": "ነገር ግን እንቢተኞች ነበሩ፥ አመፁብህም፥ ህግህንም ወደ ኋላቸው ጣሉት፤ ወደ አንተም ይመለሱ ዘንድ የመሰከሩባቸውን ነቢያትህን ገደሉ፥ እጅግም አስቆጡህ።",
    "27": "ስለዚህ ለጠላቶቻቸው እጅ አሳልፈህ ሰጠሃቸው፥ አስጨነቁአቸውም፤ በመከራቸውም ጊዜ ወደ አንተ ጮሁ፥ ከሰማይም ሰማሃቸው እንደ ምህረትህም ብዛት ከጠላቶቻቸው እጅ ያዳኑአቸውን ታዳጊዎችን ሰጠሃቸው።",
    "28": "ባረፉም ጊዜ ተመልሰው በፊትህ ክፉ አደረጉ፤ በጠላቶቻቸው እጅ ተውሃቸው፥ ገዙአቸውም፤ ተመልሰውም ወደ አንተ በጮሁ ጊዜ ከሰማይ ሰማሃቸው፥ እንደ ምህረትህም ብዛት ታደግሃቸው፤",
    "29": "ወደ ህግህም ትመልሳቸው ዘንድ አስመሰከርህባቸው፤ ነገር ግን ታበዩ፥ ትእዛዝህንም አልሰሙም፥ ሰውም ባደረገው ጊዜ በህይወት የሚኖርበትን ፍርድህን ተላለፉ፤ ትከሻቸውንም ሰጡ፥ አንገታቸውን አደነደኑ፥ አልሰሙምም።",
    "30": "ነገር ግን ብዙ አመታት ታገስሃቸው፥ በነቢያትህም እጅ በመንፈስህ መሰከርህባቸው፤ አላደመጡም፥ ስለዚህም በምድር አህዛብ እጅ አሳልፈህ ሰጠሃቸው።",
    "31": "ነገር ግን አንተ ቸርና መሃሪ አምላክ ነህና በምህረትህ ብዛት ፈፅመህ አላጠፋሃቸውም፥ አልተውሃቸውምም።",
    "32": "አሁንም አምላካችን ሆይ፥ ቃል ኪዳንንና ምህረትን የምትጠብቅ ታላቅና ሃያል የተፈራኸውም አምላክ ሆይ፥ ከአሶር ነገስታት ዘመን ጀምሮ እስከ ዛሬ ድረስ በእኛና በነገስታቶቻችን በአለቆቻችንም በካህናቶቻችንም በነቢያቶቻችንም በአባቶቻችንም በህዝብህ ሁሉ ላይ የደረሰው መከራ ሁሉ በፊትህ ጥቂት መስሎ አይታይህ።",
    "33": "በደረሰብንም ነገር ሁሉ አንተ ፃድቅ ነህ፥ አንተ እውነት አድርገሃልና፥ እኛም ሃጢአት አድርገናል።",
    "34": "ነገስታቶቻችንም አለቆቻችንም ካህናቶቻችንም አባቶቻችንም ህግህን አልጠበቁም፥ የመሰከርህባቸውንም ትእዛዝህንና ምስክርህን አልሰሙህም።",
    "35": "በመንግስታቸውም በሰጠሃቸውም ታላቅ በጎነትህ፥ በፊታቸውም በሰጠኸው በሰባው ምድር አላመለኩህም፥ ከክፉም ስራቸው አልተመለሱም።",
    "36": "እነሆ፥ ዛሬ ባርያዎች ነን ፍሬዋንና በረከትዋን ይበሉ ዘንድ ለአባቶቻችን በሰጠሃት ምድር፥ እነሆ፥ በእርስዋ ባርያዎች ነን፥",
    "37": "ስለ ሃጢአታችንም ለሾምህብን ነገስታት በረከትዋን ታበዛለች፤ ሰውነታችንንም ይገዛሉ፥ በእንስሶቻችንም የሚወድዱትን ያደርጋሉ፥ እኛም በፅኑ መከራ ላይ ነን።",
    "38": "ስለዚህም ሁሉ የታመነውን ቃል ኪዳን አድርገን እንፅፋለን፤ አለቆቻችንም ሌዋውያኖቻችንም ካህናቶቻችንም ያትሙበታል።"
}