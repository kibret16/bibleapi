{
    "1": "በዚያም ቀን የሙሴን መፅሃፍ በህዝቡ ጆሮ አነበቡ፤ አሞናውያንና ሞአባውያንም ወደ እግዚአብሔር ጉባኤ ለዘላለም እንዳይገቡ የሚል በዚያ ተገኘ።",
    "2": "የእስራኤልን ልጆች በእንጀራና በውሃ ስላልተቀበሉአቸውና ይረግማቸው ዘንድ በለአምን ስለ ገዙባቸው ነው፤ ነገር ግን አምላካችን እርግማኑን ወደ በረከት መለሰው።",
    "3": "ህጉንም በሰሙ ጊዜ ድብልቁን ህዝብ ሁሉ ከእስራኤል ለዩ።",
    "4": "ከዚህም አስቀድሞ በአምላካችን ቤት ጓዳዎች ላይ ተሾሞ የነበረው ካህኑ ኤልያሴብ ከጦቢያ ጋር ተወዳጅቶ፥",
    "5": "ለሌዋውያን፥ ለመዘምራን፥ ለበረኞቹ እንደ ህጉ የተሰጣቸውን የእህሉን ቁርባንና እጣኑን፥ እቃዎቹንም፥ የእህሉንና የወይኑን የዘይቱንም አስራት፥ ለካህናቱም የሆነውን የማንሳት ቁርባን አስቀድሞ ያስቀመጡበትን ታላቁን ጓዳ አዘጋጅቶለት ነበር።",
    "6": "እኔ ግን በባቢሎን ንጉስ በአርጤክስስ በሰላሳ ሁለተኛው አመት ወደ ንጉሱ ሄጄ ነበርና በዚህ ጊዜ በኢየሩሳሌም አልነበርሁም። ከጥቂት ዘመንም በኋላ የንጉሱን ፈቃድ ለመንሁ፤",
    "7": "ወደ ኢየሩሳሌምም መጣሁ፤ ኤልያሴብም በእግዚአብሔር ቤት አደባባይ ለጦብያ ጓዳውን በማዘጋጀት ያደረገውን ክፉ ነገር አስተዋልሁ።",
    "8": "እጅግም አስከፋኝ፤ የጦብያንም የቤቱን እቃ ሁሉ ከጓዳ ወደ ውጪ ጣልሁ።",
    "9": "ጓዳዎቹንም እንዲያነፁ አዘዝሁ፤ የእግዚአብሔርንም ቤት እቃዎች የእህሉንም ቁርባን እጣኑንም መልሼ በዚያ አገባሁ።",
    "10": "ለሌዋውያንም እድል ፈንታቸው እንዳልተሰጠ፥ የሚያገለግሉትም ሌዋውያንና መዘምራን እያንዳንዱ ወደ እርሻው እንደ ሄዱ ተመለከትሁ።",
    "11": "እኔም፦ የእግዚአብሔር ቤት ስለ ምን ተተወ? ብዬ ከአለቆቹ ጋር ተከራከርሁ። ሰበሰብኋቸውም፥ በየስፍራቸውም አቆምኋቸው።",
    "12": "ይሁዳም ሁሉ የእህሉንና የወይኑን የዘይቱንም አስራት ወደ እቃ ቤቶች አመጡ።",
    "13": "በእቃ ቤቶችም ላይ ካህኑን ሰሌምያን፥ ፀሃፊውንም ሳዶቅን፥ ከሌዋውያኑም ፈዳያን ሾምሁ፤ ከእነርሱም ጋር የመታንያ ልጅ የዘኩር ልጅ ሃናን ነበረ፤ እነርሱም የታመኑ ሆነው ተገኙ፥ ስራቸውም ለወንድሞቻቸው ማከፋፈል ነበረ።",
    "14": "አምላኬ ሆይ፥ ስለዚህ አስበኝ፤ ለአምላኬም ቤት ያደረግሁትን ወረታዬን አታጥፋ።",
    "15": "በዚያም ወራት በይሁዳ በሰንበት ቀን የወይን መጥመቂያን የሚረግጡትን፥ ነዶም የሚከምሩትን፥ የወይኑን ጠጅና የወይኑን ዘለላ በለሱንም ልዩ ልዩም አይነት ሸክም በአህዮች ላይ የሚጭኑትን፥ በሰንበትም ቀን ወደ ኢየሩሳሌም የሚያስገቡትን አየሁ፤ ገበያ ባደረጉበትም ቀን አስመሰከርሁባቸው።",
    "16": "ደግሞም በእርስዋ የተቀመጡ የጢሮስ ሰዎች ነበሩ፤ እነርሱም አሳዎችን ልዩ ልዩም አይነት ሸቀጥ አምጥተው በሰንበት ቀን በኢየሩሳሌም ለይሁዳ ልጆች ይሸጡ ነበር።",
    "17": "ከይሁዳም ታላላቆች ጋር ተከራከርሁና፦ ይህ የምታደርጉት ክፉ ነገር ምንድር ነው? የሰንበትንስ ቀን ታረክሳላችሁን?",
    "18": "አባቶቻችሁ እንደዚህ አድርገው አልነበረምን? አምላካችንስ ይህን ክፉ ነገር ሁሉ በእኛና በዚህ ከተማ ላይ አምጥቶ አልነበረምን? እናንተም ሰንበትን በማርከሳችሁ በእስራኤል ላይ መአትን ትጨምራላችሁ አልኋቸው።",
    "19": "ከዚህ በኋላ ከሰንበት በፊት በኢየሩሳሌም በሮች ድንግዝግዝታ በሆነ ጊዜ በሮችዋ እንዲዘጉ፥ ሰንበትም እስኪያልፍ ድረስ እንዳይከፈቱ አዘዝሁ። በሰንበትም ቀን ሸክም እንዳይገባ ከብላቴኖቼ በአያሌዎቹ በሮችዋን አስጠበቅሁ።",
    "20": "ሁሉም አንድ ወይም ሁለት ጊዜ በኢየሩሳሌም ውጭ አድረው ገበያ አድርገው ነበር።",
    "21": "እኔም አስመሰከርሁባቸውና፦ በቅጥሩ ውጭ ለምን ታድራላችሁ? እንደ ገና ብታደርጉት እጆቼን አነሳባችኋለሁ አልኋቸው። ከዚያም ወዲያ በሰንበት ቀን እንደ ገና አልመጡም።",
    "22": "ሌዋውያኑንም ራሳቸውን እንዲያነፁ፥ መጥተውም በሮቹን እንዲጠብቁ፥ የሰንበትንም ቀን እንዲቀድሱ ነገርኋቸው። አምላኬ ሆይ፥ ስለዚህ ደግሞ አስበኝ፥ እንደ ምህረትህም ብዛት ራራልኝ።",
    "23": "ደግሞም በዚያ ወራት የአዛጦንና የአሞንን የሞአብንም ሴቶች ያገቡትን አይሁድ አየሁ።",
    "24": "ከልጆቻቸውም እኩሌቶቹ በአዛጦን ቋንቋ ይናገሩ ነበር፥ በአይሁድም ቋንቋ መናገር አያውቁም ነበር።",
    "25": "ከእነርሱም ጋር ተከራከርሁ፥ ረገምኋቸውም፤ ከእነርሱም አያሌዎቹን መታሁ፥ ጠጉራቸውንም ነጨሁ፥ እንዲህም ብዬ በእግዚአብሔር አማልኋቸው፦ ሴቶች ልጆቻችሁን ለወንዶች ልጆቻቸው አትስጡ፥ ሴቶች ልጆቻቸውንም ለእናንተና ለልጆቻችሁ አትውሰዱ።",
    "26": "የእስራኤል ንጉስ ሰሎሞን በዚህ ነገር ሃጢአት አድርጎ የለምን? በብዙ አህዛብም መካከል እንደ እርሱ ያለ ንጉስ አልነበረም፥ በአምላኩም ዘንድ የተወደደ ነበረ፥ እግዚአብሔርም በእስራኤል ሁሉ ላይ አንግሶት ነበር፤ እርሱንም እንኳ እንግዶች ሴቶች አሳቱት።",
    "27": "በውኑ ይህን ሁሉ ታላቅ ክፋት እንሰራ፥ እንግዶችንም ሴቶች በማግባት አምላካችን እንበድል ዘንድ እናንተን እንስማ?",
    "28": "ከዋነኛውም ካህን ከኤልያሴብ ልጅ ከዮአዳ ልጆች አንዱ ለሆሮናዊው ለሰንባላጥ አማች ነበረ፤ ከእኔም ዘንድ አባረርሁት።",
    "29": "አምላኬ ሆይ፥ ክህነትን የክህነትንና የሌዋውያንንም ቃል ኪዳን ስላፈረሱ አስባቸው።",
    "30": "ከእንግዳ ነገርም ሁሉ አነፃኋቸው፤ ለካህናቱና ለሌዋውያኑም እያንዳንዳቸው በየሰሞናቸው፥",
    "31": "በየጊዜውም ለእንጨት ቁርባን ለበኩራቱም ስርአት አደረግሁ። አምላኬ ሆይ፥ በመልካም አስበኝ።"
}