{
    "1": "ሰባተኛውም ወር በደረሰ ጊዜ የእስራኤል ልጆች በከተሞቻቸው ነበሩ። ህዝቡም ሁሉ በውሃው በር ፊት ወዳለው አደባባይ እንደ አንድ ሰው ሆነው ተሰበሰቡ፤ እግዚአብሔርም ለእስራኤል ያዘዘውን የሙሴን ህግ መፅሃፍ ያመጣ ዘንድ ፀሃፊውን እዝራን ተናገሩት።",
    "2": "ካህኑም እዝራ በሰባተኛው ወር በመጀመሪያው ቀን ህጉን በማህበሩ በወንዶችና በሴቶች አስተውለውም በሚሰሙት ሁሉ ፊት አመጣው።",
    "3": "በውሃውም በር ፊት ባለው አደባባይ ላይ ቆሞ፥ ወንዶችና ሴቶች የሚያስተውሉም ሲሰሙ፥ ከማለዳ ጀምሮ እስከ ቀትር ድረስ አነበበው የህዝቡም ሁሉ ጆሮ የህጉን መፅሃፍ ለመስማት ያደምጥ ነበር።",
    "4": "ፀሃፊውም እዝራ ስለዚህ ነገር በተሰራ በእንጨት መረባርብ ላይ ቆሞ ነበር፤ በአጠገቡ መቲትያ፥ ሽማእ፥ አናያ፥ ኦርዮ፥ ኬልቅያስ፥ መእሴያ በቀኙ በኩል፥ ፈዳያ፥ ሚሳኤል፥ መልክያ፥ ሃሱም፥ ሃሽበዳና፥ ዘካርያስ፥ ሜሱላም በግራው በኩል ቆመው ነበር።",
    "5": "እዝራም በህዝቡ ሁሉ ላይ ከፍ ብሎ ህዝቡ ሁሉ እያዩ መፅሃፉን ገለጠ፤ በገለጠውም ጊዜ ህዝቡ ሁሉ ቆሙ።",
    "6": "እዝራም ታላቁን አምላክ እግዚአብሔርን ባረከ ህዝቡም ሁሉ እጃቸውን እየዘረጉ፦ አሜን፥ አሜን ብለው መለሱ። ራሳቸውንም አዘነበሉ፥ በግምባራቸውም ተደፍተው ለእግዚአብሔር ሰገዱ።",
    "7": "ደግሞ ኢያሱና ባኒ፥ ሰራብያ፥ ያሚን፥ አቁብ፥ ሳባታይ፥ ሆዲያ፥ መእሴያ፥ ቆሊጣስ፥ አዛርያስ፥ ዮዛባት፥ ሃናን፥ ፌልያ፥ ሌዋውያኑም ህጉን ያስተውሉ ዘንድ ህዝቡን ያስተምሩ ነበር፤ ህዝቡም በየስፍራቸው ቆመው ነበር።",
    "8": "የእግዚአብሔርንም ህግ መፅሃፍ አነበቡ፤ እዝራም እግዚአብሔርን ማወቅ ያስተምርና ያስታውቅ ነበር፥ ህዝቡም የሚነበበውን ያስተውሉ ነበር።",
    "9": "ሃቴርሰታ ነህምያም ፀሃፊውም ካህኑ እዝራ ህዝቡንም የሚያስተምሩ ሌዋውያን ህዝቡን ሁሉ፦ ዛሬ ለአምላካችን ለእግዚአብሔር የተቀደሰ ቀን ነው፤ አታልቅሱ እንባም አታፍስሱ አሉአቸው፤ ህዝቡ ሁሉ የህጉን ቃል በሰሙ ጊዜ ያለቅሱ ነበርና።",
    "10": "እርሱም፦ ሂዱ፥ የሰባውንም ብሉ፥ ጣፋጩንም ጠጡ፥ ለእነዚያም ላልተዘጋጀላቸው እድል ፈንታቸውን ስደዱ፤ ዛሬ ለጌታችን የተቀደሰ ቀን ነው፤ የእግዚአብሔርም ደስታ ሃይላችሁ ነውና አትዘኑ አላቸው።",
    "11": "ሌዋውያንም፦ ቀኑ የተቀደሰ ነውና ዝም በሉ፥ አትዘኑም ብለው ህዝቡን ሁሉ ፀጥ ያደርጉ ነበር።",
    "12": "ህዝቡም ሁሉ የተነገረላቸውን ቃል አስተውለዋልና ሊበሉና ሊጠጡ እድል ፈንታም ሊሰድዱ ደስታም ሊያደርጉ ሄዱ።",
    "13": "በሁለተኛውም ቀን ከህዝቡ ሁሉ የአባቶች ቤቶች አለቆች ካህናቱም ሌዋውያኑም የህጉን ቃል ይተረጉምላቸው ዘንድ ወደ ፀሃፊው ወደ እዝራ ተሰበሰቡ።",
    "14-15": "በሰባተኛውም ወር ባለው በአል የእስራኤል ልጆች በዳስ ይቀመጡ ዘንድ በከተሞቻቸውና በኢየሩሳሌምም፦ ወደ ተራራ ሂዱ የዘይትና የበረሃ ወይራ የባርሰነትም የዘንባባም የለመለመውን ዛፍ ቅርንጫፍ አምጡ፥ እንደ ተፃፈውም ዳሶችን ስሩ ብለው ይናገሩ ያውጁም ዘንድ እግዚአብሔር በሙሴ እጅ እንዳዘዘ በህጉ ውስጥ ተፅፎ አገኙ።",
    "16": "ህዝቡም ወጥተው አመጡ፤ እያንዳንዱም በቤቱ ሰገነት ላይ፥ በአደባባዩም ላይ፥ በእግዚአብሔርም ቤት አደባባዩ ላይ፥ በውሃውም በር አደባባይና በኤፍሬም በር አደባባይ ላይ ዳስ ሰራ።",
    "17": "ከምርኮም የተመለሱት ማህበር ሁሉ ዳስ ሰሩ፥ በዳሱም ውስጥ ተቀመጡ። ከነዌም ልጅ ከኢያሱ ዘመን ጀምሮ እስከዚያ ቀን ድረስ የእስራኤል ልጆች እንዲህ ያለ አላደረጉም ነበር። እጅግም ታላቅ ደስታ ሆነ።",
    "18": "ከመጀመሪያውም ቀን ጀምሮ እስከ መጨረሻው ቀን ድረስ እለት እለት የእግዚአብሔርን ህግ መፅሃፍ ያነብብ ነበር። በአሉን ሰባት ቀን ያህል አደረጉ፤ በስምንተኛውም ቀን እንደ ህጉ የተቀደሰ ጉባኤ ነበረ።"
}