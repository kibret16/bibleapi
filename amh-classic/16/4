{
    "1": "ሰንባላጥም ቅጥሩን እንደ ሰራን በሰማ ጊዜ እጅግ ተቆጣ፥ ተበሳጨም፥ በአይሁድም አላገጠ።",
    "2": "በወንድሞቹና በሰማርያ ሰራዊትም ፊት፦ እነዚህ ደካሞች አይሁድ የሚሰሩት ምንድር ነው? ይተዉላቸዋልን? ይሰዋሉን? በአንድ ቀንስ ይጨርሳሉን? የተቃጠለውንስ ድንጋይ ከፍርስራሹ መልሰው ያድኑታልን? ብሎ ተናገረ።",
    "3": "አሞናዊውም ጦብያ በአጠገቡ ቆሞ፦ በድንጋይ በሚሰሩት ቅጥራቸው ላይ ቀበሮ ቢመጣበት ያፈርሰዋል አለ።",
    "4": "አምላካችን ሆይ፥ ተንቀናልና ስማ፤ ስድባቸውን በራሳቸው ላይ መልስባቸው በምርኮ አገር ለብዝበዛ አሳልፈህ ስጣቸው።",
    "5": "በደላቸውንም አትክደን፥ ሃጢአታቸውም ከፊትህ አይደምሰስ፤ በሰራተኞች ፊት አስቆጥተውሃልና።",
    "6": "ቅጥሩንም ሰራን፤ ቅጥሩም ሁሉ እስከ እኩሌታው ድረስ ተጋጠመ፤ የህዝቡም ልብ ለስራው ጨከነ።",
    "7": "ሰንባላጥና ጦብያም አረባውያንም አሞናውያንም አሽዶዳውያንም የኢየሩሳሌም ቅጥር እየታደሰ እንደ ሄደ፥ የፈረሰውም ሊጠገን እንደ ተጀመረ በሰሙ ጊዜ እጅግ ተቆጡ።",
    "8": "መጥተውም ኢየሩሳሌምን ይወጉና ያሸብሩ ዘንድ ሁሉም በአንድነት ተማማሉ።",
    "9": "ወደ አምላካችንም ፀለይን፥ ከእነርሱም የተነሳ በአንፃራቸው ተጠባባቂዎች በሌሊትና በቀን አደረግን።",
    "10": "ይሁዳም፦ የተሸካሚዎች ሃይል ደከመ፥ ፍርስራሹም ብዙ ነው፤ ቅጥሩንም እንሰራ ዘንድ አንችልም አሉ።",
    "11": "ጠላቶቻችንም፦ ወደ መካከላቸው እስክንመጣና እስክንገድላቸው ድረስ ስራቸውንም እስክናስተጓጉል ድረስ አያውቁምና አያዩም አሉ።",
    "12": "በአጠገባቸውም የተቀመጡት አይሁድ መጥተው፦ ከስፍራው ሁሉ ይመጡብናል ብለው አስር ጊዜ ነገሩን።",
    "13": "ከቅጥሩም በስተ ኋላ በኩል ባለው በታችኛው ስፍራ ሰይፋቸውን ጦራቸውንም ቀስታቸውንም አስይዤ ህዝቡን በየወገናቸው አቆምኋቸው።",
    "14": "አይቼም ተነሳሁ፥ ታላላቆቹንና ሹማምቱንም የቀሩትንም ህዝብ፦ አትፍሩአቸው ታላቁንና የተፈራውን ጌታ አስቡ፥ ስለ ወንድሞቻችሁም ስለ ወንዶችና ስለ ሴቶች ልጆቻችሁም ስለ ሚስቶቻችሁም ስለ ቤቶቻችሁም ተዋጉ አልኋቸው።",
    "15": "ጠላቶቻችንም ይህ ነገር እንደ ደረሰልን፥ እግዚአብሔርም ምክራቸውን ከንቱ እንዳደረገው ሰሙ፤ እኛም ሁላችን ወደ ቅጥሩ እያንዳንዳችን ወደ ስራችን ተመለስን።",
    "16": "ከዚያም ቀን ጀምሮ እኩሌቶቹ ብላቴኖቼ ስራ ይሰሩ ነበር፥ እኩሌቶቹም ጋሻና ጦር ቀስትና ጥሩርም ይዘው ነበር፤ አለቆቹም ከይሁዳ ቤት ሁሉ በኋላ ይቆሙ ነበር።",
    "17": "ቅጥሩንም የሚሰሩትና ተሸካሚዎቹ በአንድ እጃቸው ይሰሩ ነበር፥ በአንድ እጃቸውም የጦር መሳሪያቸውን ይይዙ ነበር።",
    "18": "አናጢዎቹም ሁሉ እያንዳንዱ ሰይፉን በወገቡ ታጥቆ ይሰራ ነበር፤ ቀንደ መለከትም የሚነፋ በአጠገቤ ነበረ።",
    "19": "ታላላቆቹንና ሹማምቱን የቀሩትንም ህዝብ፦ ስራው ታላቅና ሰፊ ነው፥ እኛም በቅጥሩ ላይ ተበታትነናል፥ አንዱም ከሁለተኛው ርቆአል፤",
    "20": "የቀንደ መለከቱን ድምፅ ወደምትሰሙበት ስፍራ ወደዚያ ወደ እኛ ተሰብሰቡ፤ አምላካችን ስለ እኛ ይዋጋል አልኋቸው።",
    "21": "ስራውንም ሰራን ከማለዳ ወገግታም ጀምሮ ከዋክብት እስኪወጡ ድረስ እኩሌቶቹ ጦር ይይዙ ነበር።",
    "22": "ደግሞም በዚያ ጊዜ ህዝቡን፦ ሁላችሁ ከብላቴኖቻችሁ ጋር በኢየሩሳሌም ውስጥ እደሩ፤ በሌሊትም ጠባቂዎች ሁኑልን፥ በቀንም ስሩ አልኋቸው።",
    "23": "እኔና ወንድሞቼም ብላቴኖቼም በኋላዬም የነበሩት ጠባቂዎች ልብሳችንን አናወልቅም ነበር።"
}