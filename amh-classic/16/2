{
    "1": "በንጉሱ በአርጤክስስ በሃያኛው አመት በኒሳን ወር የወይን ጠጅ በፊቱ በነበረ ጊዜ ጠጁን አንስቼ ለንጉሱ ሰጠሁት። ቀድሞ ግን በፊቱ ያለ ሃዘን እኖር ነበር።",
    "2": "ንጉሱም፦ ሳትታመም ፊትህ ለምን አዘነ? ይህ የልብ ህዘን ነው እንጂ ሌላ ነገር አይደለም አለኝ። እጅግም ብዙ አድርጌ ፈራሁ።",
    "3": "ንጉሱንም፦ ንጉሱ ሺህ አመት ይንገስ የአባቶቼ መቃብር ያለባት ከተማ ተፈትታለችና፥ በሮችዋም በእሳት ተቃጥለዋልና ፊቴ ስለ ምን አይዘን? አልሁት።",
    "4": "ንጉሱም፦ ምን ትለምነኛለህ? አለኝ። እኔም ወደ ሰማይ አምላክ ፀለይሁ።",
    "5": "ንጉሱንም፦ ንጉሱን ደስ ቢያሰኝህ፥ ባርያህም በፊትህ ሞገስ ቢያገኝ፥ እሰራው ዘንድ ወደ ይሁዳ ወደ አባቶቼ መቃብር ከተማ ስደደኝ አልሁት።",
    "6": "ንግስቲቱም በአጠገቡ ተቀምጣ ሳለች ንጉሱ፦ መንገድህ እስከ መቼ ድረስ ይሆናል? መቼስ ትመለሳለህ? አለኝ። ንጉሱም ይሰድደኝ ዘንድ ደስ አለው፤ እኔም ዘመኑን ቀጠርሁለት።",
    "7": "ንጉሱንም፦ ንጉሱ ደስ ቢለው፥ እስከ ይሁዳ አገር እንዲያደርሱኝ በወንዝ ማዶ ላሉት ገዦች ደብዳቤ ይሰጠኝ፤",
    "8": "በቤቱም አጠገብ ላለው ለግንብ በሮች፥ ለከተማውም ቅጥር፥ ለምገባበትም ቤት እንጨት እንዲሰጠኝ ለንጉሱ ዱር ጠባቂ ለአሳፍ ደብዳቤ ይሰጠኝ አልሁት። ንጉሱም በእኔ ላይ መልካም እንደ ሆነችው እንደ አምላኬ እጅ ሰጠኝ።",
    "9": "በወንዙም ማዶ ወዳሉት አለቆች መጥቼ የንጉሱን ደብዳቤ ሰጠኋቸው፤ ንጉሱም ከእኔ ጋር የሰራዊቱን አለቆችና ፈረሰኞች ሰደደ።",
    "10": "ሆሮናዊውም ሰንባላጥና ባርያው አሞናዊ ጦብያ ለእስራኤል ልጆች መልካምን ነገር የሚሻ ሰው እንደ መጣ በሰሙ ጊዜ እጅግ ተበሳጩ።",
    "11": "ወደ ኢየሩሳሌምም ደረስሁ፥ በዚያም ሶስት ቀን ያህል ተቀመጥሁ።",
    "12": "በሌሊትም ተነሳሁ፥ ከእኔም ጋር አያሌ ሰዎች ነበሩ፤ እግዚአብሔርም ለኢየሩሳሌም አደርገው ዘንድ በልቤ ያኖረውን ለማንም አላስታወቅሁም፤ ተቀምጬበት ከነበረው እንስሳ በቀር ከእኔ ጋር ምንም እንስሳ አልነበረም።",
    "13": "በሸለቆውም በር ወጣሁ፥ ወደ ዘንዶውም ምንጭና ወደ ጉድፍ መጣያው በር ሄድሁ፤ የፈረሰውንም የኢየሩሳሌምን ቅጥር፥ በእሳትም የተቃጠሉትን በሮችዋን ተመለከትሁ።",
    "14": "ወደ ምንጩም በርና ወደ ንጉሱ መዋኛ አለፍሁ፤ ተቀምጬበትም የነበረው እንስሳ የሚያልፍበት ስፍራ አልነበረም።",
    "15": "በሌሊትም በፈፋው በኩል ወጥቼ ቅጥሩን ተመለከትሁ፤ ዘወርም ብዬ በሸለቆው በር ገባሁ፥ እንዲሁም ተመለስሁ።",
    "16": "ሹማምቱ ግን ወዴት እንደ ሄድሁ፥ ምን እንዳደረግሁም አላወቁም ነበር፤ ለአይሁድና ለካህናቱ፥ ለታላላቆችና ለሹማምቱም፥ ስራም ይሰሩ ለነበሩት ለሌሎች ገና አልተናገርሁም ነበር።",
    "17": "እኔም፦ እኛ ያለንበትን ጉስቁልና ኢየሩሳሌም እንደ ፈረሰች፥ በሮችዋም በእሳት እንደ ተቃጠሉ ታያላችሁ፤ አሁንም ከእንግዲህ ወዲህ መሳለቂያ እንዳንሆን ኑና የኢየሩሳሌምን ቅጥር እንስራ አልኋቸው።",
    "18": "የአምላኬም እጅ በእኔ ላይ መልካም እንደሆነች፥ ንጉሱም የነገረኝን ቃል ነገርኋቸው። እነርሱም፦ እንነሳና እንስራ አሉ። እጃቸውንም ለበጎ ስራ አበረቱ።",
    "19": "ሆሮናዊውም ሰንባላጥ፥ ባርያውም አሞናዊው ጦብያ፥ አረባዊውም ጌሳም በሰሙ ጊዜ በንቀት ሳቁብን፥ ቀላል አድርገውንም፦ ይህ የምታደርጉት ነገር ምንድር ነው? በውኑ በንጉሱ ላይ ትሸፍቱ ዘንድ ትወድዳላችሁን? አሉ።",
    "20": "እኔም መልሼ፦። የሰማይ አምላክ ያከናውንልናል፥ እኛም ባርያዎቹ ተነስተን እንሰራለን፤ እናንተ ግን በኢየሩሳሌም እድል ፈንታና መብት መታሰቢያም የላችሁም አልኋቸው።"
}