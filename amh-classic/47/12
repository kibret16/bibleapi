{
    "1": "ትምክህት የሚያስፈልግ ነው፤ አይጠቅምም ነገር ግን ከጌታ ወዳለው ራእይና መገለጥ እመጣለሁ።",
    "2": "ሰውን በክርስቶስ አውቃለሁ፥ በስጋ እንደ ሆነ አላውቅም ወይም ከስጋ ውጭ እንደ ሆነ አላውቅም፥ እግዚአብሔር ያውቃል፤ እንዲህ ያለው ሰው ከአስራ አራት አመት በፊት እስከ ሶስተኛው ሰማይ ድረስ ተነጠቀ።",
    "3": "እንዲህ ያለውንም ሰው አውቃለሁ፥ በስጋ እንደ ሆነ ወይም ያለ ስጋ እንደ ሆነ አላውቅም፥ እግዚአብሔር ያውቃል፤",
    "4": "ወደ ገነት ተነጠቀ፥ ሰውም ሊናገር የማይገባውን የማይነገረውን ቃል ሰማ።",
    "5": "እንደዚህ ስላለው እመካለሁ፥ ስለ ራሴ ግን ከድካሜ በቀር አልመካም።",
    "6": "ልመካ ብወድስ ሞኝ አልሆንም፥ እውነትን እላለሁና፤ ነገር ግን ማንም ከሚያይ ከእኔም ከሚሰማ የምበልጥ አድርጎ እንዳይቆጥረኝ ትቼአለሁ።",
    "7": "ስለዚህም በመገለጥ ታላቅነት እንዳልታበይ የስጋዬ መውጊያ፥ እርሱም የሚጎስመኝ የሰይጣን መልእክተኛ ተሰጠኝ፤ ይኸውም እንዳልታበይ ነው።",
    "8": "ስለዚህ ነገር ከእኔ እንዲለይ ሶስት ጊዜ ጌታን ለመንሁ።",
    "9": "እርሱም፦ ፀጋዬ ይበቃሃል፥ ሃይሌ በድካም ይፈፀማልና አለኝ። እንግዲህ የክርስቶስ ሃይል ያድርብኝ ዘንድ በብዙ ደስታ በድካሜ ልመካ እወዳለሁ።",
    "10": "ስለዚህ ስለ ክርስቶስ በድካም በመንገላታትም በችግርም በስደትም በጭንቀትም ደስ ይለኛል፤ ስደክም ያን ጊዜ ሃይለኛ ነኝና።",
    "11": "በመመካቴ ሞኝ ሆኜአለሁ፤ እናንተ ግድ አላችሁኝ፤ እናንተ እኔን ልታመሰግኑ ይገባ ነበርና። እኔ ምንም ባልሆን እንኳ፥ ከዋነኞቹ ሃዋርያት በምንም አልጎድልምና።",
    "12": "በእርግጥ የሃዋርያነት ምልክት በመካከላችሁ በምልክትና በድንቅ ነገር በተአምራትም በሁሉ ትእግስት ተደረገ።",
    "13": "እኔ ራሴ ካልከበድሁባችሁ ከዚህ በቀር፥ ከሌላ ቤተ ክርስቲያን ያነሳችሁበት በምን እኮ ነው? ይህን በደሌን ይቅር በሉልኝ።",
    "14": "እነሆ፥ ወደ እናንተ እመጣ ዘንድ ስዘጋጅ ይህ ሶስተኛዬ ነው፤ አልከብድባችሁምም፥ እናንተን እንጂ ያላችሁን አልፈልግምና። ወላጆች ለልጆች እንጂ ልጆች ለወላጆች ገንዘብ ሊያከማቹ አይገባቸውምና።",
    "15": "እኔ ግን ስለ ነፍሳችሁ በብዙ ደስታ ገንዘቤን እከፍላለሁ፥ ራሴን እንኳ እከፍላለሁ። ከመጠን ይልቅ ብወዳችሁ በዚህ ልክ ፍቅራችሁ የሚያንስ ነውን?",
    "16": "ይሁን እንጂ እኔ አልከበድሁባችሁም፤ ነገር ግን ሸንጋይ ሆኜ በተንኮል ያዝኋችሁ።",
    "17": "ወደ እናንተ ከላክኋቸው በአንዱ ስንኳ አታለልኋችሁን?",
    "18": "ቲቶን መከርሁት ከእርሱም ጋር ወንድሙን ላክሁት፤ ቲቶስ አታለላችሁን? በአንድ መንፈስ አልተመላለስንምን? በአንድ ፍለጋስ አልተመላለስንም?",
    "19": "ለእናንተ ስለ ራሳችን እንድንመልስ ሁልጊዜ ይመስላችኋልን? በእግዚአብሔር ፊት በክርስቶስ ሆነን እንናገራለን፤ ነገር ግን፥ ወዳጆች፥ እናንተን ልናንፃችሁ ሁሉን እንናገራለን።",
    "20": "ስመጣ፥ እንደምወደው ሳትሆኑ አገኛችሁ ይሆናል እኔም እንደምትወዱት ሳልሆን ታገኙኝ ይሆናል ብዬ እፈራለሁና፤ ምናልባት ክርክር ቅንአትም ቁጣም አድመኝነትም ሃሜትም ማሾክሾክም ኩራትም ሁከትም ይሆናሉ፤",
    "21": "እንደ ገና ስመጣ በእናንተ ዘንድ አምላኬ እንዲያዋርደኝ፥ አስቀድመውም ሃጢአት ከሰሩትና ስላደረጉት ርኩሰትና ዝሙት መዳራትም ንስሃ ካልገቡት ወገን ስለ ብዙዎች ምናልባት አዝናለሁ ብዬ እፈራለሁ።"
}