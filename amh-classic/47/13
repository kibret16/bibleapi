{
    "1": "ወደ እናንተ ስመጣ ይህ ሶስተኛዬ ነው፤ ሁሉ ነገር በሁለትና በሶስት ምስክር አፍ ይፀናል።",
    "2-3": "ሁለተኛ በእናንተ ዘንድ በነበርሁ ጊዜ እንደ ተናገርሁ አሁንም ደግሞ በሩቅ ስሆን፥ ክርስቶስ በእኔ አድሮ እንዲናገር ማስረጃ ከፈለጋችሁ፥ እንደ ገና ብመጣ እንዳልራራላቸው አስቀድመው ሃጢአት ላደረጉት ለሌሎችም ሁሉ አስቀድሜ ብዬአለሁ፥ አስቀድሜም እላለሁ። ክርስቶስም ስለ እናንተ አይደክምም ነገር ግን በእናንተ ሃይለኛ ነው።",
    "4": "በድካም ተሰቅሎአልና፥ ነገር ግን በእግዚአብሔር ሃይል በህይወት ይኖራል። እኛ ደግሞ ከእርሱ ጋር እንደክማለንና፥ ነገር ግን ስለ እናንተ በሆነ በእግዚአብሔር ሃይል ከእርሱ ጋር በህይወት እንኖራለን።",
    "5": "በሃይማኖት ብትኖሩ ራሳችሁን መርምሩ፤ ራሳችሁን ፈትኑ፤ ወይስ ምናልባት የማትበቁ ባትሆኑ፥ ኢየሱስ ክርስቶስ በእናንተ ውስጥ እንዳለ ስለ እናንተ አታውቁምን?",
    "6": "እኛ ግን የማንበቃ እንዳይደለን ልታውቁ ተስፋ አደርጋለሁ።",
    "7": "ክፉ ነገርንም ከቶ እንዳታደርጉ ወደ እግዚአብሔር እንፀልያለን፤ እኛ የምንበቃ ሆነን እንገለጥ ዘንድ አይደለም ነገር ግን እኛ ምንም እንደማንበቃ ብንሆን፥ እናንተ መልካሙን ታደርጉ ዘንድ ነው።",
    "8": "ለእውነት እንጂ በእውነት ላይ ምንም ለማድረግ አንችልምና።",
    "9": "እኛ ስንደክም እናንተም ሃይለኞች ስትሆኑ ደስ ብሎናልና፤ እናንተ ፍፁማን ትሆኑ ዘንድ ለዚህ ደግሞ እንፀልያለን።",
    "10": "ስለዚህ ጌታ ለማፍረስ ያይደለ ለማነፅ እንደ ሰጠኝ ስልጣን፥ ከእናንተ ጋር ሳለሁ በቁርጥ እንዳልሰራ በሩቅ ሆኜ ይህን እፅፋለሁ።",
    "11": "በቀረውስ፥ ወንድሞች ሆይ፥ ደህና ሁኑ። ፍፁማን ሁኑ፥ ምክሬን ስሙ፥ በአንድ ልብ ሁኑ፥ በሰላም ኑሩ፥ የፍቅርና የሰላምም አምላክ ከእናንተ ጋር ይሆናል።",
    "12": "በተቀደሰ አሳሳም እርስ በርሳችሁ ሰላምታ ተሰጣጡ።",
    "13": "ቅዱሳን ሁሉ ሰላምታ ያቀርቡላችኋል።",
    "14": "የጌታ የኢየሱስ ክርስቶስ ፀጋ የእግዚአብሔርም ፍቅር የመንፈስ ቅዱስም ህብረት ከሁላችሁ ጋር ይሁን። አሜን።"
}