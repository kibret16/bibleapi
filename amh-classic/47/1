{
    "1": "በእግዚአብሔር ፈቃድ የኢየሱስ ክርስቶስ ሃዋርያ የሆነ ጳውሎስ ወንድሙም ጢሞቴዎስ፥ በአካይያ አገር ሁሉ ከሚኖሩ ቅዱሳን ሁሉ ጋር በቆሮንቶስ ላለች ለእግዚአብሔር ቤተ ክርስቲያን፤",
    "2": "ከእግዚአብሔር ከአባታችን ከጌታም ከኢየሱስ ክርስቶስ ፀጋና ሰላም ለእናንተ ይሁን።",
    "3": "የርህራሄ አባት የመፅናናትም ሁሉ አምላክ የሆነ የጌታችን የኢየሱስ ክርስቶስ አምላክና አባት ይባረክ።",
    "4": "እርሱ በመከራችን ሁሉ ያፅናናናል፥ ስለዚህም እኛ ራሳችን በእግዚአብሔር በምንፅናናበት መፅናናት በመከራ ሁሉ ያሉትን ማፅናናት እንችላለን።",
    "5": "የክርስቶስ ስቃይ በእኛ ላይ እንደ በዛ፥ እንዲሁ መፅናናታችን ደግሞ በክርስቶስ በኩል ይበዛልናልና።",
    "6": "ዳሩ ግን መከራ ብንቀበል፥ ስለ መፅናናታችሁና ስለ መዳናችሁ ነው፤ ብንፅናናም፥ እኛ ደግሞ የምንሳቀይበት በዚያ ስቃይ በመፅናት ስለሚደረግ ስለ መፅናናታችሁ ነው።",
    "7": "ተስፋችንም ስለ እናንተ ፅኑ ነው፤ ስቃያችንን እንደ ተካፈላችሁ እንዲሁም መፅናናታችንን ደግሞ እንድትካፈሉ እናውቃለንና።",
    "8": "በእስያ ስለ ደረሰብን መከራችን፥ ወንድሞች ሆይ፥ ታውቁ ዘንድ እንወዳለንና፤ ስለ ህይወታችን እንኳ ተስፋ እስክንቆርጥ ድረስ ከአቅማችን በላይ ያለ ልክ ከብዶብን ነበር፤",
    "9": "አዎን፥ ሙታንን በሚያነሳ በእግዚአብሔር እንጂ በራሳችን እንዳንታመን፥ እኛ ራሳችን የሞትን ፍርድ በውስጣችን ሰምተን ነበር።",
    "10-11": "እርሱም ይህን ከሚያህል ሞት አዳነን፥ ያድነንማል፤ እናንተም ደግሞ ስለ እኛ እየፀለያችሁ አብራችሁ ስትረዱን፥ በብዙ ሰዎች በኩል ስለ ተሰጠን ስለ ፀጋ ስጦታ ብዙዎች ስለ እኛ ያመሰግኑ ዘንድ፥ ወደ ፊት ደግሞ እንዲያድን በእርሱ ተስፋ አድርገናል።",
    "12": "ትምክህታችን ይህ ነውና፤ በእግዚአብሔር ፀጋ እንጂ በስጋዊ ጥበብ ሳይሆን፥ በእግዚአብሔር ቅድስናና ቅንነት በዚህ አለም ይልቁንም በእናንተ ዘንድ እንደኖርን የህሊናችን ምስክርነት ነው።",
    "13-14": "ከምታነቡትና ከምታስተውሉት በቀር ሌላ አንፅፍላችሁምና፤ በጌታችን በኢየሱስ ቀን እናንተ ደግሞ ትምክህታችን እንደምትሆኑ እንዲሁ ትምክህታችሁ እንድንሆን፥ በከፊል ስለ እኛ እንዳስተዋላችሁ ፈፅማችሁ ታስተውሉት ዘንድ ተስፋ አደርጋለሁ።",
    "15": "በዚህም ታምኜ፥ ሁለተኛ ፀጋ ታገኙ ዘንድ አስቀድሜ ወደ እናንተ እንድመጣ፥",
    "16": "በእናንተም መካከል ወደ መቄዶንያ እንዳልፍ ደግሞም ከመቄዶንያ ወደ እናንተ መጥቼ ወደ ይሁዳ በጉዞዬ እንድትረዱኝ አሰብሁ።",
    "17": "እንግዲህ ይህን ሳስብ ያን ጊዜ ቅሌትን አሳየሁን? ወይስ በእኔ ዘንድ አዎን አዎን አይደለም አይደለም ማለት እንዲሆን ያን የማስበው በአለማዊ ልማድ ነውን?",
    "18": "እግዚአብሔር ግን የታመነ ነው፥ ለእናንተም የሚነገረው ቃላችን አዎንና አይደለም አይሆንም።",
    "19": "በእኛ ማለት በእኔና በስልዋኖስ በጢሞቴዎስም በመካከላችሁ የተሰበከ የእግዚአብሔር ልጅ ኢየሱስ ክርስቶስ አዎንና አይደለም አልነበረም፥ ነገር ግን በእርሱ አዎን ሆኖአል።",
    "20": "እግዚአብሔር ለሰጠው የተስፋ ቃል ሁሉ አዎን ማለት በእርሱ ነውና፥ ስለዚህ ለእግዚአብሔር ስለ ክብሩ በእኛ የሚነገረው አሜን በእርሱ ደግሞ ነው።",
    "21": "በክርስቶስም ከእናንተ ጋር የሚያፀናንና የቀባን እግዚአብሔር ነው፥",
    "22": "ደግሞም ያተመን የመንፈሱንም መያዣ በልባችን የሰጠን እርሱ ነው።",
    "23": "እኔ ግን ልራራላችሁ ስል እንደ ገና ወደ ቆሮንቶስ እንዳልመጣሁ በነፍሴ ላይ እግዚአብሔርን ምስክር እጠራለሁ።",
    "24": "ለደስታችሁ ከእናንተ ጋር የምንሰራ ነን እንጂ፥ በእምነታችሁ በእናንተ ላይ የምንገዛ አይደለንም። በእምነታችሁ ቆማችኋልና።"
}