{
    "1": "አብረንም እየሰራን የእግዚአብሔርን ፀጋ በከንቱ እንዳትቀበሉ ደግሞ እንለምናለን፤",
    "2": "በተወደደ ሰአት ሰማሁህ በመዳንም ቀን ረዳሁህ ይላልና፤ እነሆ፥ የተወደደው ሰአት አሁን ነው፤ እነሆ፥ የመዳን ቀን አሁን ነው።",
    "3": "አገልግሎታችንም እንዳይነቀፍ በአንዳች ነገር ማሰናከያ ከቶ አንሰጥም።",
    "4": "ነገር ግን በሁሉ እንደ እግዚአብሔር አገልጋዮች ራሳችንን እናማጥናለን፤",
    "5": "በብዙ መፅናት፥ በመከራ፥ በችግር፥ በጭንቀት፥ በመገረፍ፥ በወህኒ፥ በሁከት፥ በድካም፥ እንቅልፍ በማጣት፥",
    "6": "በመጦም፥ በንፅህና፥ በእውቀት፥ በትእግስት፥ በቸርነት፥ በመንፈስ ቅዱስ፥ ግብዝነት በሌለው ፍቅር፥ በእውነት ቃል፥",
    "7": "በእግዚአብሔር ሃይል፥ ለቀኝና ለግራ በሚሆን በፅድቅ የጦር እቃ፥ በክብርና በውርደት፥",
    "8": "በክፉ ወሬና በመልካም ወሬ ራሳችንን እናማጥናለን፤ አሳቾች ስንባል እውነተኞች ነን፤",
    "9": "ያልታወቁ ስንባል የታወቅን ነን፤ የምንሞት ስንመስል እነሆ ህያዋን ነን፤ የተቀጣን ስንሆን አንገደልም፤",
    "10": "ህዘንተኞች ስንሆን ዘወትር ደስ ይለናል፤ ድሆች ስንሆን ብዙዎችን ባለ ጠጎች እናደርጋለን፤ አንዳች የሌለን ስንሆን ሁሉ የእኛ ነው።",
    "11": "እናንተ የቆሮንቶስ ሰዎች ሆይ፥ አፋችን ለእናንተ ተከፍቶአል ልባችንም ሰፍቶላችኋል፤",
    "12": "በእኛ አልጠበባችሁም በሆዳችሁ ግን ጠቦባችኋል፤",
    "13": "ልጆቼ እንደ መሆናችሁ ግን እላችኋለሁ፥ እናንተ ደግሞ ብድራት መልሳችሁልን ተስፋፉ።",
    "14": "ከማያምኑ ጋር በማይመች አካሄድ አትጠመዱ፤ ፅድቅ ከአመፅ ጋር ምን ተካፋይነት አለውና? ብርሃንም ከጨለማ ጋር ምን ህብረት አለው?",
    "15": "ክርስቶስስ ከቤልሆር ጋር ምን መስማማት አለው? ወይስ የሚያምን ከማያምን ጋር ምን ክፍል አለው?",
    "16": "ለእግዚአብሔር ቤተ መቅደስም ከጣኦት ጋር ምን መጋጠም አለው? እኛ የህያው እግዚአብሔር ቤተ መቅደስ ነንና እንዲሁም እግዚአብሔር ተናገረ እንዲህ ሲል፦ በእነርሱ እኖራለሁ በመካከላቸውም እመላለሳለሁ፥ አምላካቸውም እሆናለሁ እነርሱም ህዝቤ ይሆናሉ።",
    "17": "ስለዚህም ጌታ፦ ከመካከላቸው ውጡና የተለያችሁ ሁኑ ርኩስንም አትንኩ ይላል፤ ሁሉንም የሚገዛ ጌታ፦ እኔም እቀበላችኋለሁ፥ ለእናንተም አባት እሆናለሁ እናንተም ለእኔ ወንድ ልጆችና ሴት ልጆች ትሆናላችሁ ይላል።"
}