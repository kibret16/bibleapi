{
    "1": "በእግዚአብሔር ፊት በህያዋንና በሙታንም ሊፈርድ ባለው በጌታ በኢየሱስ ክርስቶስ ፊት፥ በመገለጡና በመንግስቱም እመክርሃለሁ፤",
    "2": "ቃሉን ስበክ፥ በጊዜውም አለጊዜውም ፅና፥ ፈፅመህ እየታገስህና እያስተማርህ፥ ዝለፍና ገስፅ ምከርም።",
    "3": "ህይወት የሚገኝበትን ትምህርት የማይታገሱበት ዘመን ይመጣልና፤ ነገር ግን ጆሮቻቸውን የሚያሳክክ ስለ ሆነ፥ እንደ ገዛ ምኞታቸው ለራሳቸው አስተማሪዎችን ያከማቻሉ።",
    "4": "እውነትንም ከመስማት ጆሮቻቸውን ይመልሳሉ፥ ወደ ተረትም ፈቀቅ ይላሉ።",
    "5": "አንተ ግን ነገርን ሁሉ በልክ አድርግ፥ መከራን ተቀበል፥ የወንጌል ሰባኪነትን ስራ አድርግ፥ አገልግሎትህን ፈፅም።",
    "6": "በመስዋእት እንደሚደረግ፥ የእኔ ህይወት ይሰዋልና፥ የምሄድበትም ጊዜ ደርሶአል።",
    "7": "መልካሙን ገድል ተጋድዬአለሁ፥ ሩጫውን ጨርሼአለሁ፥ ሃይማኖትን ጠብቄአለሁ፤",
    "8": "ወደ ፊት የፅድቅ አክሊል ተዘጋጅቶልኛል፥ ይህንም ፃድቅ ፈራጅ የሆነው ጌታ ያን ቀን ለእኔ ያስረክባል፥ ደግሞም መገለጡን ለሚወዱት ሁሉ እንጂ ለእኔ ብቻ አይደለም።",
    "9": "በቶሎ ወደ እኔ እንድትመጣ ትጋ፤",
    "10": "ዴማስ የአሁኑን አለም ወዶ ትቶኛልና፥ ወደ ተሰሎንቄም ሄዶአል፤ ቄርቂስም ወደ ገላትያ ቲቶም ወደ ድልማጥያ ሄደዋል፤",
    "11": "ሉቃስ ብቻ ከእኔ ጋር አለ። ማርቆስ ለአገልግሎት ብዙ ይጠቅመኛልና ይዘኸው ከአንተ ጋር አምጣው።",
    "12": "ቲኪቆስን ግን ወደ ኤፌሶን ላክሁት።",
    "13": "ስትመጣ በጢሮአዳ ከአክርጳ ዘንድ የተውሁትን በርኖሱንና መፃህፍቱን ይልቁንም በብራና የተፃፉትን አምጣልኝ።",
    "14": "የናስ አንጥረኛው እስክንድሮስ እጅግ ከፋብኝ፤ ጌታ እንደ ስራው ይመልስለታል።",
    "15": "አንተም ደግሞ ከእርሱ ተጠበቅ፥ የምንናገረውን እጅግ ተቃውሞአልና።",
    "16": "በፊተኛው ሙግቴ አንድ ስንኳ አልደረሰልኝም፥ ሁሉም ተዉኝ እንጂ፤ ይህንም አይቁጠርባቸው፤",
    "17": "ዳሩ ግን የስብከቱ ስራ በእኔ እንዲፈፀም አህዛብም ሁሉ እንዲሰሙት፥ ጌታ በእኔ አጠገብ ቆሞ አበረታኝ፥ ከአንበሳ አፍም ዳንሁ።",
    "18": "ጌታም ከክፉ ነገር ሁሉ ያድነኛል ለሰማያዊውም መንግስት ይጠብቀኛል፤ ለእርሱ ከዘላለም እስከ ዘላለም ክብር ይሁን፤ አሜን።",
    "19": "ለጵርስቅላና ለአቂላ ለሄኔሲፎሩም ቤተ ሰዎች ሰላምታ አቅርብልኝ።",
    "20": "ኤርስጦስ በቆሮንቶስ ቀረ፥ ጥሮፊሞስን ግን ታሞ በሚሊጢን ተውሁት።",
    "21": "ከክረምት በፊት እንድትመጣ ትጋ። ኤውግሎስና ጱዴስ ሊኖስም ቅላውዲያም ወንድሞችም ሁሉ ሰላምታ ያቀርቡልሃል።",
    "22": "ጌታ ኢየሱስ ክርስቶስ ከመንፈስህ ጋር ይሁን። ፀጋ ከእናንተ ጋር ይሁን፤ አሜን።"
}