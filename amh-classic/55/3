{
    "1": "ነገር ግን በመጨረሻው ቀን የሚያስጨንቅ ዘመን እንዲመጣ ይህን እወቅ።",
    "2": "ሰዎች ራሳቸውን የሚወዱ ይሆናሉና፥ ገንዘብን የሚወዱ፥ ትምክህተኞች፥ ትእቢተኞች፥ ተሳዳቢዎች፥ ለወላጆቻቸው የማይታዘዙ፥ የማያመሰግኑ፥",
    "3": "ቅድስና የሌላቸው፥ ፍቅር የሌላቸው፥ እርቅን የማይሰሙ፥ ሃሜተኞች፥ ራሳቸውን የማይገዙ፥ ጨካኞች፥ መልካም የሆነውን የማይወዱ፥",
    "4": "ከዳተኞች፥ ችኩሎች፥ በትእቢት የተነፉ፥ ከእግዚአብሔር ይልቅ ተድላን የሚወዱ ይሆናሉ፤",
    "5": "የአምልኮት መልክ አላቸው ሃይሉን ግን ክደዋል፤ ከእነዚህ ደግሞ ራቅ።",
    "6-7": "ወደ ቤቶች ሾልከው እየገቡ፥ ሃጢአታቸው የተከመረባቸውን በልዩ ልዩ ምኞትም የሚወሰዱትን ሁልጊዜም እየተማሩ እውነትን ወደ ማወቅ ሊደርሱ ከቶ የማይችሉትን ሞኞችን ሴቶች የሚማርኩ፥ ከእነዚህ ዘንድ ናቸውና።",
    "8": "ኢያኔስና ኢያንበሬስም ሙሴን እንደ ተቃወሙት፥ እንዲሁ እነዚህ ደግሞ አእምሮአቸው የጠፋባቸው ስለ እምነትም የተጣሉ ሰዎች ሆነው፥ እውነትን ይቃወማሉ።",
    "9": "ዳሩ ግን የእነዚያ ሞኝነት ደግሞ ግልጥ እንደ ሆነ፥ ሞኝነታቸው ለሁሉ ይገለጣልና ከፊት ይልቅ አይቀናላቸውም።",
    "10": "አንተ ግን ትምህርቴንና አካሄዴን አሳቤንም እምነቴንም ትእግስቴንም ፍቅሬንም መፅናቴንም ስደቴንም መከራዬንም ተከተልህ፤",
    "11": "በአንፆኪያና በኢቆንዮን በልስጥራንም የሆነብኝን የታገስሁትንም ስደት ታውቃለህ፤ ጌታም ከሁሉ አዳነኝ።",
    "12": "በእውነትም በክርስቶስ ኢየሱስ እግዚአብሔርን እየመሰሉ ሊኖሩ የሚወዱ ሁሉ ይሰደዳሉ።",
    "13": "ነገር ግን ክፉዎች ሰዎችና አታላዮች፥ እያሳቱና እየሳቱ፥ በክፋት እየባሱ ይሄዳሉ።",
    "14": "አንተ ግን በተማርህበትና በተረዳህበት ነገር ፀንተህ ኑር፥ ከማን እንደ ተማርኸው ታውቃለህና፤",
    "15": "ከህፃንነትህም ጀምረህ ክርስቶስ ኢየሱስን በማመን፥ መዳን የሚገኝበትን ጥበብ ሊሰጡህ የሚችሉትን ቅዱሳን መፃህፍትን አውቀሃል።",
    "16": "የእግዚአብሔር ሰው ፍፁምና ለበጎ ስራ ሁሉ የተዘጋጀ ይሆን ዘንድ፥ የእግዚአብሔር መንፈስ ያለበት መፅሃፍ ሁሉ ለትምህርትና ለተግሳፅ ልብንም ለማቅናት በፅድቅም ላለው ምክር ደግሞ ይጠቅማል።"
}