{
    "1": "የእግዚአብሔር ልጆች ተብለን ልንጠራ አብ እንዴት ያለውን ፍቅር እንደ ሰጠን እዩ፥ እንዲሁም ነን። ስለዚህ ምክንያት አለም እርሱን ስላላወቀው እኛን አያውቀንም።",
    "2": "ወዳጆች ሆይ፥ አሁን የእግዚአብሔር ልጆች ነን፥ ምንም እንደምንሆን ገና አልተገለጠም። ዳሩ ግን ቢገለጥ እርሱ እንዳለ እናየዋለንና እርሱን እንድንመስል እናውቃለን።",
    "3": "በእርሱም ይህን ተስፋ የሚያደርግ ሁሉ እርሱ ንፁህ እንደ ሆነ ራሱን ያነፃል።",
    "4": "ሃጢአትን የሚያደርግ ሁሉ አመፅን ደግሞ ያደርጋል፥ ሃጢአትም አመፅ ነው።",
    "5": "እርሱም ሃጢአትን ሊያስወግድ እንደ ተገለጠ ታውቃላችሁ፥ በእርሱም ሃጢአት የለም።",
    "6": "በእርሱ የሚኖር ሁሉ ሃጢአትን አያደርግም፤ ሃጢአትን የሚያደርግ ሁሉ አላየውም አላወቀውምም።",
    "7": "ልጆች ሆይ፥ ማንም አያስታችሁ፤ እርሱ ፃድቅ እንደ ሆነ ፅድቅን የሚያደርግ ፃድቅ ነው።",
    "8": "ሃጢአትን የሚያደርግ ከዲያብሎስ ነው፥ ዲያብሎስ ከመጀመሪያ ሃጢአትን ያደርጋልና።",
    "9": "ስለዚህ የዲያብሎስን ስራ እንዲያፈርስ የእግዚአብሔር ልጅ ተገለጠ። ከእግዚአብሔር የተወለደ ሁሉ ሃጢአትን አያደርግም፥ ዘሩ በእርሱ ይኖራልና፤ ከእግዚአብሔርም ተወልዶአልና ሃጢአትን ሊያደርግ አይችልም።",
    "10": "የእግዚአብሔር ልጆችና የዲያብሎስ ልጆች በዚህ የተገለጡ ናቸው፤ ፅድቅን የማያደርግና ወንድሙን የማይወድ ሁሉ ከእግዚአብሔር አይደለም።",
    "11": "ከመጀመሪያ የሰማችኋት መልእክት፦ እርስ በርሳችን እንዋደድ የምትል ይህች ናትና፤",
    "12": "ከክፉው እንደ ነበረ ወንድሙንም እንደ ገደለ እንደ ቃየል አይደለም፤ ስለ ምንስ ገደለው? የገዛ ስራው ክፉ፥ የወንድሙም ስራ ፅድቅ ስለ ነበረ ነው።",
    "13": "ወንድሞች ሆይ፥ አለም ቢጠላችሁ አትደነቁ።",
    "14": "እኛ ወንድሞችን የምንወድ ስለ ሆንን ከሞት ወደ ህይወት እንደ ተሻገርን እናውቃለን፤ ወንድሙን የማይወድ በሞት ይኖራል።",
    "15": "ወንድሙን የሚጠላ ሁሉ ነፍሰ ገዳይ ነው፥ ነፍሰ ገዳይም የሆነ ሁሉ የዘላለም ህይወት በእርሱ እንዳይኖር ታውቃላችሁ።",
    "16": "እርሱ ስለ እኛ ነፍሱን አሳልፎ ሰጥቶአልና በዚህ ፍቅርን አውቀናል፤ እኛም ስለ ወንድሞቻችን ነፍሳችንን አሳልፈን እንድንሰጥ ይገባናል።",
    "17": "ነገር ግን የዚህ አለም ገንዘብ ያለው፥ ወንድሙም የሚያስፈልገው ሲያጣ አይቶ ያልራራለት ማንም ቢሆን፥ የእግዚአብሔር ፍቅር በእርሱ እንዴት ይኖራል?",
    "18": "ልጆቼ ሆይ፥ በስራና በእውነት እንጂ በቃልና በአንደበት አንዋደድ።",
    "19-20": "ልባችንም በእኛ ላይ በሚፈርድበት ሁሉ፥ ከእውነት እንደ ሆንን በዚህ እናውቃለን በፊቱም ልባችንን እናሳርፋለን፥ እግዚአብሔር ከልባችን ይልቅ ታላቅ ነውና ሁሉንም ያውቃል።",
    "21": "ወዳጆች ሆይ፥ ልባችንስ ባይፈርድብን በእግዚአብሔር ዘንድ ድፍረት አለን፥",
    "22": "ትእዛዙንም የምንጠብቅና በፊቱ ደስ የሚያሰኘውን የምናደርግ ስለሆንን የምንለምነውን ሁሉ ከእርሱ እናገኛለን።",
    "23": "ትእዛዚቱም ይህች ናት፥ በልጁ በኢየሱስ ክርስቶስ ስም እናምን ዘንድ፥ ትእዛዝንም እንደ ሰጠን እርስ በርሳችን እንዋደድ ዘንድ።",
    "24": "ትእዛዙንም የሚጠብቅ በእርሱ ይኖራል እርሱም ይኖርበታል፤ በዚህም በእኛ እንዲኖር ከሰጠን ከመንፈሱ እናውቃለን።"
}