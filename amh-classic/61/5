{
    "1": "ክርስቶስ ነው ብሎ በኢየሱስ የሚያምን ሁሉ ከእግዚአብሔር ተወልዶአል፥ ወላጁንም የሚወድ ሁሉ ከእርሱ የተወለደውን ደግሞ ይወዳል።",
    "2": "እግዚአብሔርን ስንወድ ትእዛዛቱንም ስናደርግ የእግዚአብሔርን ልጆች እንድንወድ በዚህ እናውቃለን።",
    "3": "ትእዛዛቱን ልንጠብቅ የእግዚአብሔር ፍቅር ይህ ነውና፤ ትእዛዛቱም ከባዶች አይደሉም።",
    "4": "ከእግዚአብሔር የተወለደ ሁሉ አለምን ያሸንፋልና፤ አለምንም የሚያሸንፈው እምነታችን ነው።",
    "5": "ኢየሱስም የእግዚአብሔር ልጅ እንደ ሆነ ከሚያምን በቀር አለምን የሚያሸንፍ ማን ነው?",
    "6": "በውሃና በደም የመጣ ይህ ነው እርሱም ኢየሱስ ክርስቶስ፤ በውሃውና በደሙ እንጂ በውሃው ብቻ አይደለም።",
    "7": "መንፈስም እውነት ነውና የሚመሰክረው መንፈስ ነው።",
    "8": "የሚመሰክሩት መንፈሱና ውሃው ደሙም ሶስት ናቸውና፤ ሶስቱም በአንድ ይስማማሉ።",
    "9": "የሰውን ምስክር ብንቀበል የእግዚአብሔር ምስክር ከእርሱ ይልቅ ይበልጣል፤ ስለ ልጁ የመሰከረው የእግዚአብሔር ምስክር ይህ ነውና።",
    "10": "በእግዚአብሔር ልጅ የሚያምን በነፍሱ ምስክር አለው፤ በእግዚአብሔር የማያምን እግዚአብሔር ስለ ልጁ የመሰከረውን ምስክር ስላላመነ ሃሰተኛ አድርጎታል።",
    "11": "እግዚአብሔርም የዘላለምን ህይወት እንደ ሰጠን ይህም ህይወት በልጁ እንዳለ ምስክሩ ይህ ነው።",
    "12": "ልጁ ያለው ህይወት አለው፤ የእግዚአብሔር ልጅ የሌለው ህይወት የለውም።",
    "13": "የዘላለም ህይወት እንዳላችሁ ታውቁ ዘንድ በእግዚአብሔር ልጅ ስም ለምታምኑ ይህን ፅፌላችኋለሁ።",
    "14": "በእርሱ ዘንድ ያለን ድፍረት ይህ ነው፤ እንደ ፈቃዱ አንዳች ብንለምን ይሰማናል።",
    "15": "የምንለምነውንም ሁሉ እንዲሰማልን ብናውቅ ከእርሱ የለመነውን ልመና እንደ ተቀበልን እናውቃለን።",
    "16": "ማንም ወንድሙን ሞት የማይገባውን ሃጢአት ሲያደርግ ቢያየው ይለምን፥ ሞትም የማይገባውን ሃጢአት ላደረጉት ህይወት ይሰጥለታል። ሞት የሚገባው ሃጢአት አለ፤ ስለዚያ እንዲጠይቅ አልልም።",
    "17": "አመፃ ሁሉ ሃጢአት ነው፥ ሞትም የማይገባው ሃጢአት አለ።",
    "18": "ከእግዚአብሔር የተወለደ ሁሉ ሃጢአትን እንዳያደርግ፥ ነገር ግን ከእግዚአብሔር የተወለደው ራሱን እንዲጠብቅ ክፉውም እንዳይነካው እናውቃለን።",
    "19": "ከእግዚአብሔር እንደ ሆንን አለምም በሞላው በክፉው እንደ ተያዘ እናውቃለን።",
    "20": "የእግዚአብሔርም ልጅ እንደ መጣ፥ እውነተኛም የሆነውን እናውቅ ዘንድ ልቡናን እንደ ሰጠን እናውቃለን፤ እውነተኛም በሆነው በእርሱ አለን፥ እርሱም ልጁ ኢየሱስ ክርስቶስ ነው። እርሱ እውነተኛ አምላክና የዘላለም ህይወት ነው።",
    "21": "ልጆች ሆይ፥ ከጣኦታት ራሳችሁን ጠብቁ።"
}