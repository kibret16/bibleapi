{
    "1": "ከዚህ በኋላ ኢየሱስ ወደ ገሊላ ባህር ማዶ ተሻገረ፤ እርሱም የጥብርያዶስ ባህር ነው።",
    "2": "በበሽተኞችም ያደረገውን ምልክቶች ስላዩ ብዙ ህዝብ ተከተሉት።",
    "3": "ኢየሱስም ወደ ተራራ ወጣና በዚያ ከደቀ መዛሙርቱ ጋር ተቀመጠ።",
    "4": "የአይሁድ በአልም ፋሲካ ቀርቦ ነበር።",
    "5": "ኢየሱስም አይኖቹን አንስቶ ብዙ ህዝብ ወደ እርሱ ሲመጣ አየና ፊልጶስን፦ እነዚህ እንዲበሉ እንጀራ ከወዴት እንገዛለን? አለው።",
    "6": "ራሱ ሊያደርግ ያለውን ያውቅ ነበርና ሊፈትነው ይህን ተናገረ።",
    "7": "ፊልጶስ፦ እያንዳንዳቸው ትንሽ ትንሽ እንኳ እንዲቀበሉ የሁለት መቶ ዲናር እንጀራ አይበቃቸውም ብሎ መለሰለት።",
    "8": "ከደቀ መዛሙርቱ አንዱ የስምኦን ጴጥሮስ ወንድም እንድርያስ፦",
    "9": "አምስት የገብስ እንጀራና ሁለት አሳ የያዘ ብላቴና በዚህ አለ፤ ነገር ግን እነዚህን ለሚያህሉ ሰዎች ይህ ምን ይሆናል? አለው።",
    "10": "ኢየሱስም፦ ሰዎቹን እንዲቀመጡ አድርጉ አለ። በዚያም ስፍራ ብዙ ሳር ነበረበት። ወንዶችም ተቀመጡ ቁጥራቸውም አምስት ሺህ የሚያህል ነበር።",
    "11": "ኢየሱስም እንጀራውን ያዘ፥ አመስግኖም ለደቀ መዛሙርቱ ሰጠ፥ ደቀ መዛሙርቱም ለተቀመጡት ሰዎች ሰጡአቸው እንዲሁም ከአሳው በፈለጉት መጠን።",
    "12": "ከጠገቡም በኋላ ደቀ መዛሙርቱን፦ አንድ ስንኳ እንዳይጠፋ የተረፈውን ቁርስራሽ አከማቹ አላቸው።",
    "13": "ስለዚህ አከማቹ፥ ከበሉትም ከአምስቱ የገብስ እንጀራ የተረፈውን ቁርስራሽ አስራ ሁለት መሶብ ሞሉ።",
    "14": "ከዚህ የተነሳ ሰዎቹ ኢየሱስ ያደረገውን ምልክት ባዩ ጊዜ፦ ይህ በእውነት ወደ አለም የሚመጣው ነቢይ ነው አሉ።",
    "15": "በዚህም ምክንያት ኢየሱስ ያነግሱት ዘንድ ሊመጡና ሊነጥቁት እንዳላቸው አውቆ ደግሞ ወደ ተራራ ብቻውን ፈቀቅ አለ።",
    "16": "በመሸም ጊዜ ደቀ መዛሙርቱ ወደ ባህር ወረዱ፥",
    "17": "በታንኳም ገብተው በባህር ማዶ ወደ ቅፍርናሆም ይመጡ ነበር። አሁንም ጨልሞ ነበር፤ ኢየሱስም ገና ወደ እነርሱ አልመጣም ነበር፤",
    "18": "ብርቱ ነፋስም ስለ ነፈሰ ባህሩ ተናወጠ።",
    "19": "ሃያ አምስት ወይም ሰላሳ ምእራፍ ከቀዘፉ በኋላም፥ ኢየሱስ በባህር ላይ እየሄደ ወደ ታንኳይቱ ሲቀርብ አይተው ፈሩ።",
    "20": "እርሱ ግን፦ እኔ ነኝ፤ አትፍሩ አላቸው።",
    "21": "ስለዚህ በታንኳይቱ ሊቀበሉት ወደዱ፤ ወዲያውም ታንኳይቱ ወደሚሄዱበት ምድር ደረሰች።",
    "22": "በነገው በባህር ማዶ ቆመው የነበሩ ህዝቡ ከአንዲት ጀልባ በቀር በዚያ ሌላ ጀልባ እንዳልነበረች፥ ደቀ መዛሙርቱም ለብቻቸው እንደ ሄዱ እንጂ ኢየሱስ ከደቀ መዛሙርቱ ጋር ወደ ታንኳይቱ እንዳልገባ አዩ፤",
    "23": "ዳሩ ግን ሌሎች ጀልባዎች ጌታ የባረከውን እንጀራ ወደ በሉበት ስፍራ አጠገብ ከጥብርያዶስ መጡ።",
    "24": "ህዝቡም ኢየሱስ ወይም ደቀ መዛሙርቱ በዚያ እንዳልነበሩ ባዩ ጊዜ፥ ራሳቸው በጀልባዎቹ ገብተው ኢየሱስን እየፈለጉ ወደ ቅፍርናሆም መጡ።",
    "25": "በባህር ማዶም ሲያገኙት፦ መምህር ሆይ፥ ወደዚህ መቼ መጣህ? አሉት።",
    "26": "ኢየሱስም መልሶ፦ እውነት እውነት እላችኋለሁ፥ የምትፈልጉኝ እንጀራን ስለ በላችሁና ስለ ጠገባችሁ ነው እንጂ ምልክቶችን ስላያችሁ አይደለም።",
    "27": "ለሚጠፋ መብል አትስሩ፤ ነገር ግን ለዘላለም ህይወት ለሚኖር መብል የሰው ልጅ ለሚሰጣችሁ ስሩ፤ እርሱን እግዚአብሔር አብ አትሞታልና።",
    "28": "እንግዲህ፦ የእግዚአብሔርን ስራ እንድንሰራ ምን እናድርግ? አሉት።",
    "29": "ኢየሱስ መልሶ፦ ይህ የእግዚአብሔር ስራ እርሱ በላከው እንድታምኑ ነው አላቸው።",
    "30": "እንግዲህ፦ እንኪያ አይተን እንድናምንህ አንተ ምን ምልክት ታደርጋለህ? ምንስ ትሰራለህ?",
    "31": "ይበሉ ዘንድ ከሰማይ እንጀራ ሰጣቸው ተብሎ እንደ ተፃፈ አባቶቻችን በምድረ በዳ መና በሉ አሉት።",
    "32": "ኢየሱስም፦ እውነት እውነት እላችኋለሁ፥ እውነተኛ እንጀራ ከሰማይ የሚሰጣችሁ አባቴ ነው እንጂ ከሰማይ እንጀራ የሰጣችሁ ሙሴ አይደለም፤",
    "33": "የእግዚአብሔር እንጀራ ከሰማይ የሚወርድ ለአለምም ህይወትን የሚሰጥ ነውና አላቸው።",
    "34": "ስለዚህ፦ ጌታ ሆይ፥ ይህን እንጀራ ዘወትር ስጠን አሉት።",
    "35": "ኢየሱስም እንዲህ አላቸው፦ የህይወት እንጀራ እኔ ነኝ፤ ወደ እኔ የሚመጣ ከቶ አይራብም በእኔ የሚያምንም ሁልጊዜ ከቶ አይጠማም።",
    "36": "ነገር ግን አይታችሁኝ እንዳላመናችሁ አልኋችሁ።",
    "37": "አብ የሚሰጠኝ ሁሉ ወደ እኔ ይመጣል፥ ወደ እኔም የሚመጣውን ከቶ ወደ ውጭ አላወጣውም፤",
    "38": "ፈቃዴን ለማድረግ አይደለም እንጂ የላከኝን ፈቃድ ለማድረግ ከሰማይ ወርጃለሁና።",
    "39": "ከሰጠኝም ሁሉ አንድን ስንኳ እንዳላጠፋ በመጨረሻው ቀን እንዳስነሳው እንጂ የላከኝ የአብ ፈቃድ ይህ ነው።",
    "40": "ልጅንም አይቶ በእርሱ የሚያምን ሁሉ የዘላለም ህይወትን እንዲያገኝ የአባቴ ፈቃድ ይህ ነው፥ እኔም በመጨረሻው ቀን አስነሳዋለሁ።",
    "41": "እንግዲህ አይሁድ፦ ከሰማይ የወረደ እንጀራ እኔ ነኝ ስላለ ስለ እርሱ አንጎራጎሩና፦",
    "42": "አባቱንና እናቱን የምናውቃቸው ይህ የዮሴፍ ልጅ ኢየሱስ አይደለምን? እንግዲህ፦ ከሰማይ ወርጃለሁ እንዴት ይላል? አሉ።",
    "43": "ኢየሱስ መለሰ አላቸውም፦ እርስ በርሳችሁ አታንጎራጉሩ።",
    "44": "የላከኝ አብ ከሳበው በቀር ወደ እኔ ሊመጣ የሚችል የለም፥ እኔም በመጨረሻው ቀን አስነሳዋለሁ።",
    "45": "ሁሉም ከእግዚአብሔር የተማሩ ይሆናሉ ተብሎ በነቢያት ተፅፎአል፤ እንግዲህ ከአብ የሰማ የተማረም ሁሉ ወደ እኔ ይመጣል።",
    "46": "አብን ያየ ማንም የለም፤ ከእግዚአብሔር ከሆነ በቀር፥ እርሱ አብን አይቶአል።",
    "47": "እውነት እውነት እላችኋለሁ በእኔ የሚያምን የዘላለም ህይወት አለው።",
    "48": "የህይወት እንጀራ እኔ ነኝ።",
    "49": "አባቶቻችሁ በምድረ በዳ መና በሉ ሞቱም፤",
    "50": "ሰው ከእርሱ በልቶ እንዳይሞት ከሰማይ አሁን የወረደ እንጀራ ይህ ነው።",
    "51": "ከሰማይ የወረደ ህያው እንጀራ እኔ ነኝ፤ ሰው ከዚህ እንጀራ ቢበላ ለዘላለም ይኖራል፤ እኔም ስለ አለም ህይወት የምሰጠው እንጀራ ስጋዬ ነው።",
    "52": "እንግዲህ አይሁድ፦ ይህ ሰው ስጋውን ልንበላ ይሰጠን ዘንድ እንዴት ይችላል? ብለው እርስ በርሳቸው ተከራከሩ።",
    "53": "ስለዚህ ኢየሱስ እንዲህ አላቸው፦ እውነት እውነት እላችኋለሁ፥ የሰውን ልጅ ስጋ ካልበላችሁ ደሙንም ካልጠጣችሁ በራሳችሁ ህይወት የላችሁም።",
    "54": "ስጋዬን የሚበላ ደሜንም የሚጠጣ የዘላለም ህይወት አለው፥ እኔም በመጨረሻው ቀን አስነሳዋለሁ።",
    "55": "ስጋዬ እውነተኛ መብል ደሜም እውነተኛ መጠጥ ነውና።",
    "56": "ስጋዬን የሚበላ ደሜንም የሚጠጣ በእኔ ይኖራል እኔም በእርሱ እኖራለሁ።",
    "57": "ህያው አብ እንደ ላከኝ እኔም ከአብ የተነሳ ህያው እንደምሆን፥ እንዲሁ የሚበላኝ ደግሞ ከእኔ የተነሳ ህያው ይሆናል።",
    "58": "ከሰማይ የወረደ እንጀራ ይህ ነው፤ አባቶቻችሁ መና በልተው እንደ ሞቱ አይደለም፤ ይህን እንጀራ የሚበላ ለዘላለም ይኖራል፡፡",
    "59": "በቅፍርናሆም ሲያስተምር ይህን በምኩራብ አለ።",
    "60": "ከደቀ መዛሙርቱም ብዙዎች በሰሙ ጊዜ፦ ይህ የሚያስጨንቅ ንግግር ነው፤ ማን ሊሰማው ይችላል? አሉ።",
    "61": "ኢየሱስ ግን ደቀ መዛሙርቱ ስለዚህ እንዳንጎራጎሩ በልቡ አውቆ አላቸው፦ ይህ ያሰናክላችኋልን?",
    "62": "እንግዲህ የሰው ልጅ አስቀድሞ ወደ ነበረበት ሲወጣ ብታዩ እንዴት ይሆናል?",
    "63": "ህይወትን የሚሰጥ መንፈስ ነው፤ ስጋ ምንም አይጠቅምም፤ እኔ የነገርኋችሁ ቃል መንፈስ ነው ህይወትም ነው።",
    "64": "ነገር ግን ከእናንተ የማያምኑ አሉ። ኢየሱስ የማያምኑት እነማን እንደ ሆኑ አሳልፎ የሚሰጠውም ማን እንደ ሆነ ከመጀመሪያ ያውቅ ነበርና።",
    "65": "ደግሞ፦ ስለዚህ አልኋችሁ፥ ከአብ የተሰጠው ካልሆነ ወደ እኔ ሊመጣ የሚችል የለም አለ።",
    "66": "ከዚህም የተነሳ ከደቀ መዛሙርቱ ብዙዎች ወደ ኋላ ተመለሱ፤ ወደ ፊትም ከእርሱ ጋር አልሄዱም።",
    "67": "ኢየሱስም ለአስራ ሁለቱ፦ እናንተ ደግሞ ልትሄዱ ትወዳላችሁን? አለ።",
    "68": "ስምኦን ጴጥሮስ፦ ጌታ ሆይ፥ ወደ ማን እንሄዳለን? አንተ የዘላለም ህይወት ቃል አለህ፤",
    "69": "እኛስ አንተ ክርስቶስ የህያው የእግዚአብሔር ልጅ እንደ ሆንህ አምነናል አውቀናልም ብሎ መለሰለት።",
    "70": "ኢየሱስም፦ እኔ እናንተን አስራ ሁለታችሁን የመረጥኋችሁ አይደለምን? ከእናንተም አንዱ ዲያብሎስ ነው ብሎ መለሰላቸው።",
    "71": "ስለ ስምኦንም ልጅ ስለ አስቆሮቱ ይሁዳ ተናገረ፤ ከአስራ ሁለቱ አንዱ የሆነ እርሱ አሳልፎ ይሰጠው ዘንድ አለውና።"
}