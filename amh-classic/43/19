{
    "1": "በዚያን ጊዜም ጲላጦስ ኢየሱስን ይዞ ገረፈው።",
    "2": "ወታደሮችም ከእሾህ አክሊል ጎንጉነው በራሱ ላይ አኖሩ ቀይ ልብስም አለበሱት፤",
    "3": "እየቀረቡም፦ የአይሁድ ንጉስ ሆይ፥ ሰላም ለአንተ ይሁን ይሉት ነበር፤",
    "4": "በጥፊም ይመቱት ነበር። ጲላጦስም ደግሞ ወደ ውጭ ወጥቶ፦ እነሆ፥ አንዲት በደል ስንኳ እንዳላገኘሁበት ታውቁ ዘንድ እርሱን ወደ ውጭ አወጣላችኋለሁ አላቸው።",
    "5": "ኢየሱስም የእሾህ አክሊል ደፍቶ ቀይ ልብስም ለብሶ ወደ ውጭ ወጣ።",
    "6": "ጲላጦስም፦ እነሆ ሰውዬው አላቸው። የካህናት አለቆችና ሎሌዎች ባዩትም ጊዜ፦ ስቀለው ስቀለው እያሉ ጮሁ። ጲላጦስም፦ እኔስ አንዲት በደል ስንኳ አላገኘሁበትምና እናንተ ወስዳችሁ ስቀሉት አላቸው።",
    "7": "አይሁድም መልሰው፦ እኛ ህግ አለን፥ እንደ ህጋችንም ሊሞት ይገባዋል፥ ራሱን የእግዚአብሔር ልጅ አድርጎአልና አሉት።",
    "8": "ስለዚህ ጲላጦስ ይህን ነገር በሰማ ጊዜ እግጅ ፈራ፤",
    "9": "ተመልሶም ወደ ገዡ ግቢ ገባና ኢየሱስን፦ አንተ ከወዴት ነህ? አለው። ኢየሱስ ግን አንድ እንኳ አልመለሰለትም።",
    "10": "ስለዚህ ጲላጦስ፦ አትነግረኝምን? ልሰቅልህ ስልጣን እንዳለኝ ወይም ልፈታህ ስልጣን እንዳለኝ አታውቅምን? አለው።",
    "11": "ኢየሱስም መልሶ፦ ከላይ ካልተሰጠህ በቀር በእኔ ላይ ምንም ስልጣን ባልነበረህም፤ ስለዚህ ለአንተ አሳልፎ የሰጠኝ ሃጢአቱ የባሰ ነው አለው።",
    "12": "ከዚህ በኋላ ጲላጦስ ሊፈታው ፈለገ፤ ነገር ግን አይሁድ፦ ይህንስ ብትፈታው የቄሳር ወዳጅ አይደለህም፤ ራሱን ንጉስ የሚያደርግ ሁሉ የቄሳር ተቃዋሚ ነው እያሉ ጮሁ።",
    "13": "ጲላጦስም ይህን ነገር ሰምቶ ኢየሱስን ወደ ውጭ አወጣው፥ በእብራይስጥም ገበታ በተባለው ፀፍፀፍ በሚሉት ስፍራ በፍርድ ወንበር ተቀመጠ።",
    "14": "ለፋሲካም የማዘጋጀት ቀን ነበረ፤ ስድስት ሰአትም የሚያህል ነበረ፤ አይሁድንም፦ እነሆ ንጉሳችሁ አላቸው።",
    "15": "እነርሱ ግን፦ አስወግደው፥ አስወግደው፥ ስቀለው እያሉ ጮሁ። ጲላጦስም፦ ንጉሳችሁን ልስቀለውን? አላቸው። የካህናት አለቆችም፦ ከቄሳር በቀር ሌላ ንጉስ የለንም ብለው መለሱለት።",
    "16": "ስለዚህ በዚያን ጊዜ እንዲሰቀል አሳልፎ ሰጣቸው።",
    "17": "ኢየሱስንም ይዘው ወሰዱት፤ መስቀሉንም ተሸክሞ በእብራይስጥ ጎልጎታ ወደ ተባለው የራስ ቅል ስፍራ ወደሚሉት ወጣ።",
    "18": "በዚያም ሰቀሉት፥ ከእርሱም ጋር ሌሎች ሁለት፥ አንዱን በዚህ አንዱን በዚያ ኢየሱስንም በመካከላቸው ሰቀሉ።",
    "19": "ጲላጦስም ደግሞ ፅህፈት ፅፎ በመስቀሉ ላይ አኖረው፤ ፅህፈቱም፦ የአይሁድ ንጉስ የናዝሬቱ ኢየሱስ የሚል ነበረ።",
    "20": "ኢየሱስም የተሰቀለበት ስፍራ ለከተማ ቅርብ ነበረና ከአይሁድ ብዙዎች ይህን ፅህፈት አነበቡት፤ በእብራይስጥና በሮማይስጥ በግሪክም ተፅፎ ነበር።",
    "21": "ስለዚህ የአይሁድ ካህናት አለቆች ጲላጦስን፦ እርሱ፦ የአይሁድ ንጉስ ነኝ እንዳለ እንጂ የአይሁድ ንጉስ ብለህ አትፃፍ አሉት።",
    "22": "ጲላጦስም፦ የፃፍሁትን ፅፌአለሁ ብሎ መለሰ።",
    "23": "ጭፍሮችም ኢየሱስን በሰቀሉት ጊዜ ልብሶቹን ወስደው ለእያንዳንዱ ጭፍራ አንድ ክፍል ሆኖ በአራት ከፋፈሉት፤ እጀጠባቡን ደግሞ ወሰዱ። እጀ ጠባቡም ከላይ ጀምሮ ወጥ ሆኖ የተሰራ ነበረ እንጂ የተሰፋ አልነበረም።",
    "24": "ስለዚህ እርስ በርሳቸው፦ ለማን እንዲሆን በእርሱ እጣ እንጣጣልበት እንጂ አንቅደደው ተባባሉ። ይህም፦ ልብሴን እርስ በርሳቸው ተከፋፈሉ በእጀ ጠባቤም እጣ ተጣጣሉበት የሚለው የመፅሃፍ ቃል ይፈፀም ዘንድ ነው።",
    "25": "ጭፍሮችም እንዲህ አደረጉ፦ ነገር ግን በኢየሱስ መስቀል አጠገብ እናቱ፥ የእናቱም እህት፥ የቀለዮጳም ሚስት ማርያም፥ መግደላዊትም ማርያም ቆመው ነበር።",
    "26": "ኢየሱስም እናቱን ይወደው የነበረውንም ደቀ መዝሙር በአጠገቡ ቆሞ ባየ ጊዜ እናቱን፦ አንቺ ሴት፥ እነሆ ልጅሽ አላት።",
    "27": "ከዚህ በኋላ ደቀ መዝሙሩን፦ እናትህ እነኋት አለው። ከዚህም ሰአት ጀምሮ ደቀ መዝሙሩ ወደ ቤቱ ወሰዳት።",
    "28": "ከዚህ በኋላ ኢየሱስ አሁን ሁሉ እንደተፈፀመ አውቆ የመፅሃፉ ቃል ይፈፀም ዘንድ፦ ተጠማሁ አለ።",
    "29": "በዚያም ሆምጣጤ የሞላበት እቃ ተቀምጦ ነበር፤ እነርሱም ሆምጣጤውን በሰፍነግ ሞልተው በሁሶፕም አድርገው ወደ አፉ አቀረቡለት።",
    "30": "ኢየሱስም ሆምጣጤውን ከተቀበለ በኋላ፦ ተፈፀመ አለ፥ ራሱንም አዘንብሎ ነፍሱን አሳልፎ ሰጠ።",
    "31": "አይሁድም የማዘጋጀት ቀን ስለ ሆነ ያ ሰንበት ትልቅ ነበረና ስጋቸው በሰንበት በመስቀል ላይ እንዳይኖር፥ ጭናቸውን ሰብረው እንዲያወርዱአቸው ጲላጦስን ለመኑት።",
    "32": "ጭፍሮችም መጥተው የፊተኛውን ጭን ከእርሱም ጋር የተሰቀለውን የሌላውን ጭን ሰበሩ፤",
    "33": "ወደ ኢየሱስ በመጡ ጊዜ ግን እርሱ ፈፅሞ እንደ ሞተ አይተው ጭኑን አልሰበሩም፤",
    "34": "ነገር ግን ከጭፍሮች አንዱ ጎኑን በጦር ወጋው፤ ወዲያውም ደምና ውሃ ወጣ።",
    "35": "ያየውም መስክሮአል፤ ምስክሩም እውነት ነው፤ እናንተም ደግሞ ታምኑ ዘንድ እርሱ እውነት እንዲናገር ያውቃል።",
    "36": "ይህ የሆነ፦ ከእርሱ አጥንት አይሰበርም የሚል የመፅሃፉ ቃል እንዲፈፀም ነው።",
    "37": "ደግሞም ሌላው መፅሃፍ፦ የወጉትን ያዩታል ይላል።",
    "38": "ከዚህም በኋላ አይሁድን ስለ ፈራ በስውር የኢየሱስ ደቀ መዝሙር የነበረ የአርማትያስ ዮሴፍ የኢየሱስን ስጋ ሊወስድ ጲላጦስን ለመነ፤ ጲላጦስም ፈቀደለት። ስለዚህም መጥቶ የኢየሱስን ስጋ ወሰደ።",
    "39": "ደግሞም አስቀድሞ በሌሊት ወደ ኢየሱስ መጥቶ የነበረ ኒቆዲሞስ መቶ ንጥር የሚያህል የከርቤና የእሬት ቅልቅል ይዞ መጣ።",
    "40": "የኢየሱስንም ስጋ ወስደው እንደ አይሁድ አገናነዝ ልማድ ከሽቱ ጋር በተልባ እግር ልብስ ከፈኑት።",
    "41": "በተሰቀለበትም ስፍራ አትክልት ነበረ፥ በአትክልቱም ማንም ገና ያልተቀበረበት አዲስ መቃብር ነበረ።",
    "42": "ስለዚህ መቃብሩ ቅርብ ነበረና ስለ አይሁድ ማዘጋጀት ቀን ኢየሱስን በዚያ አኖሩት።"
}