{
    "1": "ከዚህ በኋላ ኢየሱስ በጥብርያዶስ ባህር አጠገብ ለደቀ መዛሙርቱ እንደ ገና ተገለጠላቸው፤",
    "2": "እንዲህም ተገለጠ፦ ስምኦን ጴጥሮስና ዲዲሞስ የሚባለው ቶማስ ከገሊላ ቃና የሆነ ናትናኤልም የዘብዴዎስም ልጆች ከደቀ መዛሙርቱም ሌሎች ሁለት በአንድነት ነበሩ።",
    "3": "ስምኦን ጴጥሮስ፦ አሳ ላጠምድ እሄዳለሁ አላቸው። እነርሱም፦ እኛም ከአንተ ጋር እንመጣለን አሉት። ወጥተውም ወደ ታንኳይቱ ገቡ በዚያችም ሌሊት ምንም እላጠመዱም።",
    "4": "በነጋም ጊዜ ኢየሱስ በባህር ዳር ቆመ፤ ደቀ መዛሙርቱ ግን ኢየሱስ መሆኑን አላወቁም።",
    "5": "ኢየሱስም፦ ልጆች ሆይ፥ አንዳች የሚበላ አላችሁን? አላቸው። የለንም ብለው መለሱለት።",
    "6": "እርሱም፦ መረቡን በታንኳይቱ በስተ ቀኝ ጣሉት ታገኙማላችሁ አላቸው። ስለዚህ ጣሉት፤ በዚህም ጊዜ ከአሳው ብዛት የተነሳ ሊጎትቱት አቃታቸው።",
    "7": "ኢየሱስ ይወደው የነበረውም ደቀ መዝሙር ጴጥሮስን፦ ጌታ እኮ ነው አለው። ስለዚህ ስምኦን ጴጥሮስ ጌታ መሆኑን በሰማ ጊዜ እራቁቱን ነበረና ልብሱን ታጥቆ ወደ ባህር ራሱን ጣለ።",
    "8": "ሌሎቹ ደቀ መዛሙርት ግን ከምድር ሁለት መቶ ክንድ ያህል እንጂ እጅግ አልራቁም ነበርና አሳ የሞላውን መረብ እየሳቡ በጀልባ መጡ።",
    "9": "ወደ ምድርም በወጡ ጊዜ ፍምና አሳ በላዩ ተቀምጦ እንጀራም አዩ።",
    "10": "ኢየሱስም፦ አሁን ካጠመዳችሁት አሳ አምጡ አላቸው።",
    "11": "ስምኦን ጴጥሮስም ወደ ጀልባይቱ ገብቶ መቶ አምሳ ሶስት ታላላቅ አሶች ሞልቶ የነበረውን መረብ ወደ ምድር ጎተተ፤ ይህንም ያህል ብዙ ሲሆን መረቡ አልተቀደደም።",
    "12": "ኢየሱስም፦ ኑ፥ ምሳ ብሉ አላቸው። ከደቀ መዛሙርቱ አንድ ስንኳ፦ አንተ ማን ነህ? ብሎ ሊመረምረው የደፈረ አልነበረም፤ ጌታ መሆኑን አውቀው ነበርና።",
    "13": "ኢየሱስም መጣና እንጀራ አንስቶ ሰጣቸው፥ እንዲሁም አሳውን።",
    "14": "ኢየሱስ ከሙታን ከተነሳ በኋላ ለደቀ መዛሙርቱ ሲገለጥላቸው ይህ ሶስተኛው ጊዜ ነበረ።",
    "15": "ምሳ ከበሉ በኋላም ኢየሱስ ስምኦን ጴጥሮስን፦ የዮና ልጅ ስምኦን ሆይ፥ ከእነዚህ ይልቅ ትወደኛለህን? አለው። አዎን ጌታ ሆይ፥ እንድወድህ አንተ ታውቃለህ አለው። ግልገሎቼን አሰማራ አለው።",
    "16": "ደግሞ ሁለተኛ፦ የዮና ልጅ ስምኦን ሆይ፥ ትወደኛለህን? አለው። አዎን ጌታ ሆይ፥ እንድወድህ አንተ ታውቃለህ አለው።",
    "17": "ጠቦቶቼን ጠብቅ አለው። ሶስተኛ ጊዜ፦ የዮና ልጅ ስምኦን ሆይ፥ ትወደኛለህን? አለው። ሶስተኛ፦ ትወደኛለህን? ስላለው ጴጥሮስ አዘነና፦ ጌታ ሆይ፥ አንተ ሁሉን ታውቃለህ፤ እንድወድህ አንተ ታውቃለህ አለው። ኢየሱስም፦ በጎቼን አሰማራ።",
    "18": "እውነት እውነት እልሃለሁ፥ አንተ ጎልማሳ ሳለህ ወገብህን በገዛ ራስህ ታጥቀህ ወደምትወደው ትሄድ ነበር፤ ነገር ግን በሸመገልህ ጊዜ እጆችህን ትዘረጋለህ፥ ሌላውም ያስታጥቅሃል ወደማትወደውም ይወስድሃል አለው።",
    "19": "በምን አይነት ሞት እግዚአብሔርን ያከብር ዘንድ እንዳለው ሲያመለክት ይህን አለ። ይህንም ብሎ፦ ተከተለኝ አለው።",
    "20": "ጴጥሮስም ዘወር ብሎ ኢየሱስ ይወደው የነበረውን ደቀ መዝሙር ሲከተለው አየ፤ እርሱም ደግሞ በእራት ጊዜ በደረቱ ተጠግቶ፦ ጌታ ሆይ፥ አሳልፎ የሚሰጥህ ማን ነው? ያለው ነበረ።",
    "21": "ጴጥሮስም ይህን አይቶ ኢየሱስን፦ ጌታ ሆይ፥ ይህስ እንዴት ይሆናል? አለው።",
    "22": "ኢየሱስም፦ እስክመጣ ድረስ ይኖር ዘንድ ብወድስ፥ ምን አግዶህ? አንተ ተከተለኝ አለው።",
    "23": "ስለዚህ፦ ያ ደቀ መዝሙር አይሞትም የሚለው ይህ ነገር ወደ ወንድሞች ወጣ፤ ነገር ግን ኢየሱስ፦ እስክመጣ ድረስ ይኖር ዘንድ ብወድስ ምን አግዶህ? አለው እንጂ አይሞትም አላለውም።",
    "24": "ስለ እነዚህም የመሰከረ ይህንንም ፅፎ ያለ ይህ ደቀ መዝሙር ነው፥ ምስክሩም እውነት እንደ ሆነ እናውቃለን።",
    "25": "ኢየሱስም ያደረገው ብዙ ሌላ ነገር ደግሞ አለ፤ ሁሉ በእያንዳንዱ ቢፃፍ ለተፃፉት መፃህፍት አለም ራሱ ባልበቃቸውም ይመስለኛል።"
}