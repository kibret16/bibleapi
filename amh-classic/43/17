{
    "1-2": "ኢየሱስም ይህን ተናግሮ ወደ ሰማይ አይኖቹን አነሳና እንዲህ አለ፦ አባት ሆይ፥ ሰአቱ ደርሶአል፤ ልጅህ ያከብርህ ዘንድ፥ በስጋም ሁሉ ላይ ስልጣን እንደ ሰጠኸው፥ ለሰጠኸው ሁሉ የዘላለምን ህይወት ይሰጣቸው ዘንድ ልጅህን አክብረው።",
    "3": "እውነተኛ አምላክ ብቻ የሆንህ አንተን የላክኸውንም ኢየሱስ ክርስቶስን ያውቁ ዘንድ ይህች የዘላለም ህይወት ናት።",
    "4": "እኔ ላደርገው የሰጠኸኝን ስራ ፈፅሜ በምድር አከበርሁህ፤",
    "5": "አሁንም፥ አባት ሆይ፥ አለም ሳይፈጠር በአንተ ዘንድ በነበረኝ ክብር አንተ በራስህ ዘንድ አክብረኝ።",
    "6": "ከአለም ለሰጠኸኝ ሰዎች ስምህን ገለጥሁላቸው። የአንተ ነበሩ ለእኔም ሰጠሃቸው፤ ቃልህንም ጠብቀዋል።",
    "7": "የሰጠኸኝ ሁሉ ከአንተ እንደ ሆነ አሁን ያውቃሉ፤",
    "8": "የሰጠኸኝን ቃል ሰጥቻቸዋለሁና፤ እነርሱም ተቀበሉት፥ ከአንተም ዘንድ እንደ ወጣሁ በእውነት አወቁ፥ አንተም እንደ ላክኸኝ አመኑ።",
    "9": "እኔ ስለ እነዚህ እለምናለሁ፤ ስለ አለም አልለምንም ስለ ሰጠኸኝ እንጂ፤ የአንተ ናቸውና፤",
    "10": "የእኔም የሆነ ሁሉ የአንተ ነው የአንተውም የእኔ ነው፤ እኔም ስለ እነርሱ ከብሬአለሁ።",
    "11": "ከዚህም በኋላ በአለም አይደለሁም፥ እነርሱም በአለም ናቸው፥ እኔም ወደ አንተ እመጣለሁ። ቅዱስ አባት ሆይ፥ እነዚህን የሰጠኸኝን እንደ እኛ አንድ እንዲሆኑ በስምህ ጠብቃቸው።",
    "12": "ከእነርሱ ጋር በአለም ሳለሁ የሰጠኸኝን በስምህ እኔ እጠብቃቸው ነበር፤ ጠበቅኋቸውም መፅሃፉም እንዲፈፀም ከጥፋት ልጅ በቀር ከእነርሱ ማንም አልጠፋም።",
    "13": "አሁንም ወደ አንተ እመጣለሁ፤ በእነርሱም ዘንድ ደስታዬ የተፈፀመ እንዲሆንላቸው ይህን በአለም እናገራለሁ።",
    "14": "እኔ ቃልህን ሰጥቻቸዋለሁ፤ እኔም ከአለም እንዳይደለሁ ከአለም አይደሉምና አለም ጠላቸው።",
    "15": "ከክፉ እንድትጠብቃቸው እንጂ ከአለም እንድታወጣቸው አልለምንም።",
    "16": "እኔ ከአለም እንዳይደለሁ ከአለም አይደሉም።",
    "17": "በእውነትህ ቀድሳቸው፤ ቃልህ እውነት ነው።",
    "18": "ወደ አለም እንደ ላክኸኝ እንዲሁ እኔ ወደ አለም ላክኋቸው፤",
    "19": "እነርሱም ደግሞ በእውነት የተቀደሱ እንዲሆኑ እኔ ራሴን ስለ እነርሱ እቀድሳለሁ።",
    "20-21": "ሁሉም አንድ ይሆኑ ዘንድ፥ ከቃላቸው የተነሳ በእኔ ስለሚያምኑ ደግሞ እንጂ ስለ እነዚህ ብቻ አልለምንም፤ አንተ እንደ ላክኸኝ አለም ያምን ዘንድ፥ አንተ፥ አባት ሆይ፥ በእኔ እንዳለህ እኔም በአንተ፥ እነርሱ ደግሞ በእኛ አንድ ይሆኑ ዘንድ እለምናለሁ።",
    "22-23": "እኛም አንድ እንደ ሆንን አንድ ይሆኑ ዘንድ፤ እኔም በእነርሱ አንተም በእኔ ስትሆን፥ በአንድ ፍፁማን እንዲሆኑ፥ የሰጠኸኝን ክብር እኔ ሰጥቻቸዋለሁ፤ እንዲሁም አለም አንተ እንደ ላክኸኝ በወደድኸኝም መጠን እነርሱን እንደ ወደድሃቸው ያውቃል።",
    "24": "አባት ሆይ፥ አለም ሳይፈጠር ስለ ወደድኸኝ የሰጠኸኝን ክብሬን እንዲያዩ እኔ ባለሁበት የሰጠኸኝ እነርሱ ደግሞ ከእኔ ጋር ይሆኑ ዘንድ እወዳለሁ።",
    "25": "ፃድቅ አባት ሆይ፥ አለም አላወቀህም፥ እኔ ግን አወቅሁህ እነዚህም አንተ እንደ ላክኸኝ አወቁ፤",
    "26": "እኔንም የወደድህባት ፍቅር በእነርሱ እንድትሆን እኔም በእነርሱ፥ ስምህን አስታወቅኋቸው አስታውቃቸውማለሁ።"
}