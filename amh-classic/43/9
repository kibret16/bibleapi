{
    "1": "ሲያልፍም ከመወለዱ ጀምሮ እውር የሆነውን ሰው አየ።",
    "2": "ደቀ መዛሙርቱም፦ መምህር ሆይ፥ ይህ ሰው እውር ሆኖ እንዲወለድ ሃጢአት የሰራ ማን ነው? እርሱ ወይስ ወላጆቹ? ብለው ጠየቁት።",
    "3": "ኢየሱስም እንዲህ ብሎ መለሰ፦ የእግዚአብሔር ስራ በእርሱ እንዲገለጥ ነው እንጂ እርሱ ወይም ወላጆቹ ሃጢአት አልሰሩም።",
    "4": "ቀን ሳለ የላከኝን ስራ ላደርግ ይገባኛል፤ ማንም ሊሰራ የማይችልባት ሌሊት ትመጣለች።",
    "5": "በአለም ሳለሁ የአለም ብርሃን ነኝ።",
    "6": "ይህን ብሎ ወደ መሬት እንትፍ አለ በምራቁም ጭቃ አድርጎ በጭቃው የእውሩን አይኖች ቀባና።",
    "7": "ሂድና በሰሊሆም መጠመቂያ ታጠብ አለው፤ ትርጓሜው የተላከ ነው። ስለዚህ ሄዶ ታጠበ እያየም መጣ።",
    "8": "ጎረቤቶቹም ቀድሞም ሲለምን አይተውት የነበሩ፦ ይህ ተቀምጦ ይለምን የነበረ አይደለምን? አሉ።",
    "9": "ሌሎች፦ እርሱ ነው አሉ፤ ሌሎች፦ አይደለም እርሱን ይመስላል እንጂ አሉ፤ እርሱ፦ እኔ ነኝ አለ።",
    "10": "ታድያ፦ አይኖችህ እንዴት ተከፈቱ? አሉት።",
    "11": "እርሱ መልሶ፦ ኢየሱስ የሚባለው ሰው ጭቃ አድርጎ አይኖቼን ቀባና፦ ወደ ሰሊሆም መጠመቂያ ሄደህ ታጠብ አለኝ፤ ሄጄ ታጥቤም አየሁ አለ።",
    "12": "ያ ሰው ወዴት ነው? አሉት። አላውቅም አለ።",
    "13": "በፊት እውር የነበረውን ሰው ወደ ፈሪሳውያን ወሰዱት።",
    "14": "ኢየሱስም ጭቃ አድርጎ አይኖቹን የከፈተበት ቀን ሰንበት ነበረ።",
    "15": "ስለዚህ ፈሪሳውያን ደግሞ እንዴት እንዳየ እንደ ገና ጠየቁት፦ እርሱም፦ ጭቃ በአይኖቼ አኖረ ታጠብሁም አያለሁም አላቸው።",
    "16": "ከፈሪሳውያንም አንዳንዶቹ፦ ይህ ሰው ሰንበትን አያከብርምና ከእግዚአብሔር አይደለም አሉ። ሌሎች ግን፦ ሃጢአትኛ ሰው እንደነዚህ ያሉ ምልክቶች ሊያደርግ እንዴት ይችላል? አሉ።",
    "17": "በመካከላቸውም መለያየት ሆነ። ከዚህም የተነሳ እውሩን፦ አንተ አይኖችህን ስለ ከፈተ ስለ እርሱ ምን ትላለህ? ደግሞ አሉት፦ እርሱም፦ ነቢይ ነው አለ።",
    "18": "አይሁድ የዚያን ያየውን ወላጆች እስኪጠሩ ድረስ እውር እንደ ነበረ እንዳየም ስለ እርሱ አላመኑም፥",
    "19": "እነርሱንም፦ እናንተ እውር ሆኖ ተወለደ የምትሉት ልጃችሁ ይህ ነውን? ታድያ አሁን እንዴት ያያል? ብለው ጠየቁአቸው።",
    "20": "ወላጆቹም መልሰው፦ ይህ ልጃችን እንደ ሆነ እውርም ሆኖ እንደ ተወለደ እናውቃለን፤",
    "21": "ዳሩ ግን አሁን እንዴት እንዳየ አናውቅም፥ ወይም አይኖቹን ማን እንደ ከፈተ እኛ አናውቅም፤ ጠይቁት እርሱ ሙሉ ሰው ነው፤ እርሱ ስለ ራሱ ይናገራል አሉ።",
    "22": "ወላጆቹ አይሁድን ስለ ፈሩ ይህን አሉ፤ እርሱ ክርስቶስ ነው ብሎ የሚመሰክር ቢኖር ከምኩራብ እንዲያወጡት አይሁድ ከዚህ በፊት ተስማምተው ነበርና።",
    "23": "ስለዚህ ወላጆቹ፦ ሙሉ ሰው ነው፥ ጠይቁት አሉ።",
    "24": "ስለዚህ እውር የነበረውን ሰው ሁለተኛ ጠርተው፦ እግዚአብሔርን አክብር፤ ይህ ሰው ሃጢአተኛ መሆኑን እኛ እናውቃለን አሉት።",
    "25": "እርሱም መልሶ፦ ሃጢአተኛ መሆኑን አላውቅም፤ እውር እንደ ነበርሁ አሁንም እንዳይ ይህን አንድ ነገር አውቃለሁ አለ።",
    "26": "ደግመውም፦ ምን አደረገልህ? እንዴትስ አይኖችህን ከፈተ? አሉት።",
    "27": "እርሱም መልሶ፦ አስቀድሜ ነገርኋችሁ አልሰማችሁምም፤ ስለ ምን ዳግመኛ ልትሰሙ ትወዳላችሁ? እናንተ ደግሞ ደቀ መዛሙርቱ ልትሆኑ ትወዳላችሁን? አላቸው።",
    "28": "ተሳድበውም፦ አንተ የእርሱ ደቀ መዝሙር ነህ፥ እኛ ግን የሙሴ ደቀ መዛሙርት ነን፤",
    "29": "እግዚአብሔር ሙሴን እንደ ተናገረው እኛ እናውቃለን፥ ይህ ሰው ግን ከወዴት እንደ ሆነ አናውቅም አሉት።",
    "30": "ሰውዬው መለሰ እንዲህም አላቸው፦ ከወዴት እንደ ሆነ እናንተ አለማወቃችሁ ይህ ድንቅ ነገር ነው፥ ዳሩ ግን አይኖቼን ከፈተ።",
    "31": "እግዚአብሔርን የሚፈራ ፈቃዱንም የሚያደርግ ቢኖር ያንን እግዚአብሔር ይሰማዋል እንጂ ሃጢአተኞችን እንዳይሰማ እናውቃለን።",
    "32": "እውር ሆኖ የተወለደውን አይኖች ማንም እንደ ከፈተ አለም ከተፈጠረ ጀምሮ አልተሰማም፤",
    "33": "ይህ ሰው ከእግዚአብሔር ባይሆን ምንም ሊያደርግ ባልቻለም ነበር።",
    "34": "መልሰው፦ አንተ ሁለንተናህ በሃጢአት ተወለድህ፥ አንተም እኛን ታስተምረናለህን? አሉት። ወደ ውጭም አወጡት።",
    "35": "ኢየሱስም ወደ ውጭ እንዳወጡት ሰማ ሲያገኘውም፦ አንተ በእግዚአብሔር ልጅ ታምናለህን? አለው።",
    "36": "እርሱም መልሶ፦ ጌታ ሆይ፥ በእርሱ አምን ዘንድ ማን ነው? አለ።",
    "37": "ኢየሱስም፦ አይተኸዋልም ከአንተ ጋርም የሚናገረው እርሱ ነው አለው።",
    "38": "እርሱም፦ ጌታ ሆይ፥ አምናለሁ አለ፤ ሰገደለትም።",
    "39": "ኢየሱስም፦ የማያዩ እንዲያዩ የሚያዩም እንዲታወሩ እኔ ወደዚህ አለም ለፍርድ መጣሁ አለ።",
    "40": "ከፈሪሳውያንም ከእርሱ ጋር የነበሩት ይህን ሰምተው፦ እኛ ደግሞ እውሮች ነንን? አሉት።",
    "41": "ኢየሱስም አላቸው፦ እውሮችስ ብትሆኑ ሃጢአት ባልሆነባችሁም ነበር፤ አሁን ግን፦ እናያለን ትላላችሁ፤ ሃጢአታችሁ ይኖራል።"
}