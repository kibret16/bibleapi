{
    "1": "ከዚህም በኋላ ኢየሱስ አይሁድ ሊገድሉት ይፈልጉ ስለ ነበር በይሁዳ ሊመላለስ አይወድም ነበርና በገሊላ ይመላለስ ነበር።",
    "2": "የአይሁድም የዳስ በአል ቀርቦ ነበር።",
    "3": "እንግዲህ ወንድሞቹ፦ ደቀ መዛሙርትህ ደግሞ የምታደርገውን ስራ እንዲያዩ ከዚህ ተነሳና ወደ ይሁዳ ሂድ፤",
    "4": "ራሱ ሊገለጥ እየፈለገ በስውር የሚሰራ የለምና። እነዚህን ብታደርግ ራስህን ለአለም ግለጥ አሉት።",
    "5": "ወንድሞቹ ስንኳ አላመኑበትም ነበርና።",
    "6": "ኢየሱስም እንዲህ አላቸው፦ ጊዜዬ ገና አልደረሰም፥ ጊዜያችሁ ግን ዘወትር የተመቸ ነው።",
    "7": "አለም እናንተን ሊጠላ አይቻለውም፤ እኔ ግን ስራው ክፉ መሆኑን እመሰክርበታለሁና እኔን ይጠላኛል።",
    "8": "እናንተ ወደዚህ በአል ውጡ፤ እኔስ ጊዜዬ ገና ስላልተፈፀመ ወደዚህ በአል ገና አልወጣም።",
    "9": "ይህንም አላቸውና በገሊላ ቀረ።",
    "10": "ወንድሞቹ ግን ወደ በአሉ ከወጡ በኋላ በዚያን ጊዜ እርሱ ደግሞ በግልጥ ሳይሆን ተሰውሮ ወጣ።",
    "11": "አይሁድም፦ እርሱ ወዴት ነው? እያሉ በበአሉ ይፈልጉት ነበር።",
    "12": "በህዝብም መካከል ስለ እርሱ ብዙ ማንጎራጎር ነበረ፤ አንዳንዱም፦ ደግ ሰው ነው፤ ሌሎች ግን፦ አይደለም፥ ህዝቡን ግን ያስታል ይሉ ነበር።",
    "13": "ዳሩ ግን አይሁድን ስለ ፈሩ ማንም ስለ እርሱ በግልጥ አይናገርም ነበር።",
    "14": "አሁንም በበአሉ እኩሌታ ኢየሱስ ወደ መቅደስ ወጥቶ ያስተምር ነበር።",
    "15": "አይሁድም፦ ይህ ሰው ሳይማር መፃህፍትን እንዴት ያውቃል? ብለው ይደነቁ ነበር።",
    "16": "ስለዚህ ኢየሱስ መለሰ እንዲህም አላቸው፦ ትምህርቴስ ከላከኝ ነው እንጂ ከእኔ አይደለም፤",
    "17": "ፈቃዱን ሊያደርግ የሚወድ ቢኖር፥ እርሱ ይህ ትምህርት ከእግዚአብሔር ቢሆን ወይም እኔ ከራሴ የምናገር ብሆን ያውቃል።",
    "18": "ከራሱ የሚናገር የራሱን ክብር ይፈልጋል፤ የላከውን ክብር የሚፈልግ ግን እርሱ እውነተኛ ነው በእርሱም አመፃ የለበትም።",
    "19": "ሙሴ ህግን አልሰጣችሁምን? ከእናንተ ግን ህግን የሚያደርግ አንድ ስንኳ የለም። ልትገድሉኝ ስለ ምን ትፈልጋላችሁ?",
    "20": "ህዝቡ መለሱና፦ ጋኔን አለብህ፤ ማን ሊገድልህ ይፈልጋል? አሉት።",
    "21": "ኢየሱስ መለሰ አላቸውም፦ አንድ ስራ አደረግሁ ሁላችሁም ታደንቃላችሁ።",
    "22": "ስለዚህ ሙሴ መገረዝን ሰጣችሁ፤ ከአባቶችም ነው እንጂ ከሙሴ አይደለም፤ በሰንበትም ሰውን ትገርዛላችሁ።",
    "23": "የሙሴ ህግ እንዳይሻር ሰው በሰንበት መገረዝን የሚቀበል ከሆነስ ሰውን ሁለንተናውን በሰንበት ጤናማ ስላደረግሁ ትቆጡኛላችሁን?",
    "24": "ቅን ፍርድ ፍረዱ እንጂ በመልክ አትፍረዱ።",
    "25": "እንግዲህ ከኢየሩሳሌም ሰዎች አንዳንዶቹ እንዲህ አሉ፦ ሊገድሉት የሚፈልጉት ይህ አይደለምን?",
    "26": "እነሆም፥ በግልጥ ይናገራል አንዳችም አይሉትም። አለቆቹ ይህ ሰው በእውነት ክርስቶስ እንደ ሆነ በእውነት አወቁን?",
    "27": "ነገር ግን ይህን ከወዴት እንደ ሆነ አውቀናል፤ ክርስቶስ ሲመጣ ግን ከወዴት እንደ ሆነ ማንም አያውቅም።",
    "28": "እንግዲህ ኢየሱስ በመቅደስ ሲያስተምር፦ እኔንም ታውቁኛላችሁ ከወዴትም እንደ ሆንሁ ታውቃላችሁ፤ እኔም በራሴ አልመጣሁም ነገር ግን እናንተ የማታውቁት የላከኝ እውነተኛ ነው፤",
    "29": "እኔ ግን ከእርሱ ዘንድ ነኝ እርሱም ልኮኛልና አውቀዋለሁ ብሎ ጮኸ።",
    "30": "ስለዚህ ሊይዙት ይፈልጉ ነበር፤ ነገር ግን ጊዜው ገና ስላልደረሰ ማንም እጁን አልጫነበትም።",
    "31": "ከህዝቡ ግን ብዙዎች አመኑበትና፦ ክርስቶስ በመጣ ጊዜ ይህ ካደረጋቸው ምልክቶች ይልቅ ያደርጋልን? አሉ።",
    "32": "ፈሪሳውያንም ህዝቡ ስለ እርሱ እንደዚህ ሲያንጎራጉሩ ሰሙ፤ የካህናት አለቆችም ፈሪሳውያም ሊይዙት ሎሌዎችን ላኩ።",
    "33": "ኢየሱስም፦ ገና ጥቂት ጊዜ ከእናንተ ጋር እቆያለሁ ወደ ላከኝም እሄዳለሁ።",
    "34": "ትፈልጉኛላችሁ አታገኙኝምም፤ እኔም ወዳለሁበት እናንተ ልትመጡ አትችሉም አለ።",
    "35": "እንግዲህ አይሁድ፦ እኛ እንዳናገኘው ይህ ወዴት ይሄድ ዘንድ አለው? በግሪክ ሰዎች መካከል ተበትነው ወደሚኖሩት ሊሄድና የግሪክን ሰዎች ሊያስተምር አለውን?",
    "36": "እርሱ፦ ትፈልጉኛላችሁ አታገኙኝምም እኔም ወዳለሁበት እናንተ ልትመጡ አትችሉም የሚለው ይህ ቃል ምንድር ነው? ብለው እርስ በርሳቸው ተነጋገሩ።",
    "37": "ከበአሉም በታላቁ በኋለኛው ቀን ኢየሱስ ቆሞ፦ ማንም የተጠማ ቢኖር ወደ እኔ ይምጣና ይጠጣ።",
    "38": "በእኔ የሚያምን መፅሃፍ እንዳለ፥ የህይወት ውሃ ወንዝ ከሆዱ ይፈልቃል ብሎ ጮኸ።",
    "39": "ይህን ግን በእርሱ የሚያምኑ ሊቀበሉት ስላላቸው ስለ መንፈስ ተናገረ፤ ኢየሱስ ገና ስላልከበረ መንፈስ ገና አልወረደም ነበርና።",
    "40": "ስለዚህ ከህዝቡ አያሌ ሰዎች ይህን ቃል ሲሰሙ፦ ይህ በእውነት ነቢዩ ነው አሉ፤",
    "41": "ሌሎች፦ ይህ ክርስቶስ ነው አሉ፤ ሌሎች ግን፦ ክርስቶስ በእውኑ ከገሊላ ይመጣልን?",
    "42": "ክርስቶስ ከዳዊት ዘር ዳዊትም ከነበረባት መንደር ከቤተ ልሄም እንዲመጣ መፅሃፍ አላለምን? አሉ።",
    "43": "እንግዲህ ከእርሱ የተነሳ በህዝቡ መካከል መለያየት ሆነ፤",
    "44": "ከእነርሱም አንዳንዶቹ ሊይዙት ወደዱ ነገር ግን እጁን ማንም አልጫነበትም።",
    "45": "ሎሌዎቹም ወደ ካህናት አለቆችና ወደ ፈሪሳውያን መጡ፤ እነዚያም፦ ያላመጣችሁት ስለ ምን ነው? አሉአቸው።",
    "46": "ሎሌዎቹ፦ እንደዚህ ሰው ማንም እንዲሁ ከቶ አልተናገረም ብለው መለሱ።",
    "47": "እንግዲህ ፈሪሳውያን፦ እናንተ ደግሞ ሳታችሁን?",
    "48": "ከአለቆች ወይስ ከፈሪሳውያን በእርሱ ያመነ አለን?",
    "49": "ነገር ግን ህግን የማያውቀው ይህ ህዝብ ርጉም ነው ብለው መለሱላቸው።",
    "50": "ከእነርሱ አንዱ በሌሊት ቀድሞ ወደ እርሱ መጥቶ የነበረ ኒቆዲሞስ፦",
    "51": "ህጋችን አስቀድሞ ከእርሱ ሳይሰማ ምንስ እንዳደረገ ሳያውቅ በሰው ይፈርዳልን? አላቸው።",
    "52": "እነርሱም መለሱና፦ አንተም ደግሞ ከገሊላ ነህን? ነቢይ ከገሊላ እንዳይነሳ መርምርና እይ አሉት።",
    "53": "እያንዳንዱም ወደ ቤቱ ሄደ።"
}