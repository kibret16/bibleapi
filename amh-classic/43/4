{
    "1": "እንግዲህ፦ ኢየሱስ ከዮሃንስ ይልቅ ደቀ መዛሙርት ያደርጋል ያጠምቅማል ማለትን ፈሪሳውያን እንደ ሰሙ ጌታ ባወቀ ጊዜ፥",
    "2-3": "ይሁዳን ትቶ ወደ ገሊላ ደግሞ ሄደ፤ ዳሩ ግን ደቀ መዛሙርቱ እንጂ ኢየሱስ ራሱ አላጠመቀም።",
    "4": "በሰማርያም ሊያልፍ ግድ ሆነበት።",
    "5": "ስለዚህ ያእቆብ ለልጁ ለዮሴፍ በሰጠው ስፍራ አጠገብ ወደምትሆን ሲካር ወደምትባል የሰማርያ ከተማ መጣ፤",
    "6": "በዚያም የያእቆብ ጉድጓድ ነበረ። ኢየሱስም መንገድ ከመሄድ ደክሞ በጉድጓድ አጠገብ እንዲህ ተቀመጠ፤ ጊዜውም ስድስት ሰአት ያህል ነበረ።",
    "7": "ከሰማርያ አንዲት ሴት ውሃ ልትቀዳ መጣች። ኢየሱስም፦ ውሃ አጠጪኝ አላት፤",
    "8": "ደቀ መዛሙርቱ ምግብ ሊገዙ ወደ ከተማ ሄደው ነበርና።",
    "9": "ስለዚህ ሳምራዊቲቱ፦ አንተ የይሁዳ ሰው ስትሆን ሳምራዊት ሴት ከምሆን ከእኔ መጠጥ እንዴት ትለምናለህ? አለችው፤ አይሁድ ከሳምራውያን ጋር አይተባበሩም ነበርና።",
    "10": "ኢየሱስ መልሶ፦ የእግዚአብሔርን ስጦታና፦ ውሃ አጠጪኝ የሚልሽ ማን መሆኑንስ ብታውቂ፥ አንቺ ትለምኚው ነበርሽ የህይወትም ውሃ ይሰጥሽ ነበር አላት።",
    "11": "ሴቲቱ፦ ጌታ ሆይ፥ መቅጃ የለህም ጉድጓዱም ጥልቅ ነው፤ እንግዲህ የህይወት ውሃ ከወዴት ታገኛለህ?",
    "12": "በእውኑ አንተ ይህን ጉድጓድ ከሰጠን ከአባታችን ከያእቆብ ትበልጣለህን? ራሱም ልጆቹም ከብቶቹም ከዚህ ጠጥተዋል አለችው።",
    "13": "ኢየሱስም መልሶ፦ ከዚህ ውሃ የሚጠጣ ሁሉ እንደ ገና ይጠማል፤",
    "14": "እኔ ከምሰጠው ውሃ የሚጠጣ ሁሉ ግን ለዘላለም አይጠማም፥ እኔ የምሰጠው ውሃ በእርሱ ውስጥ ለዘላለም ህይወት የሚፈልቅ የውሃ ምንጭ ይሆናል እንጂ አላት።",
    "15": "ሴቲቱ፦ ጌታ ሆይ፥ እንዳልጠማ ውሃም ልቀዳ ወደዚህ እንዳልመጣ ይህን ውሃ ስጠኝ አለችው።",
    "16": "ኢየሱስም፦ ሂጂና ባልሽን ጠርተሽ ወደዚህ ነዪ አላት።",
    "17": "ሴቲቱ መልሳ፦ ባል የለኝም አለችው። ኢየሱስ፦ ባል የለኝም በማለትሽ መልካም ተናገርሽ፤",
    "18": "አምስት ባሎች ነበሩሽና፥ አሁን ከአንቺ ጋር ያለው ባልሽ አይደለም፤ በዚህስ እውነት ተናገርሽ አላት።",
    "19": "ሴቲቱ፦ ጌታ ሆይ፥ አንተ ነቢይ እንደ ሆንህ አያለሁ።",
    "20": "አባቶቻችን በዚህ ተራራ ሰገዱ፤ እናንተም፦ ሰው ሊሰግድበት የሚገባው ስፍራ በኢየሩሳሌም ነው ትላላችሁ አለችው።",
    "21": "ኢየሱስም እንዲህ አላት፦ አንቺ ሴት፥ እመኚኝ፥ በዚህ ተራራ ወይም በኢየሩሳሌም ለአብ የማትሰግዱበት ጊዜ ይመጣል።",
    "22": "እናንተስ ለማታውቁት ትሰግዳላችሁ፤ እኛ መዳን ከአይሁድ ነውና ለምናውቀው እንሰግዳለን።",
    "23": "ነገር ግን በእውነት የሚሰግዱ ለአብ በመንፈስና በእውነት የሚሰግዱበት ጊዜ ይመጣል አሁንም ሆኖአል፤ አብ ሊሰግዱለት እንደ እነዚህ ያሉትን ይሻልና፤",
    "24": "እግዚአብሔር መንፈስ ነው፥ የሚሰግዱለትም በመንፈስና በእውነት ሊሰግዱለት ያስፈልጋቸዋል።",
    "25": "ሴቲቱ፦ ክርስቶስ የሚባል መሲህ እንዲመጣ አውቃለሁ፤ እርሱ ሲመጣ ሁሉን ይነግረናል አለችው።",
    "26": "ኢየሱስ፦ የምናገርሽ እኔ እርሱ ነኝ አላት።",
    "27": "በዚያም ጊዜ ደቀ መዛሙርቱ መጡና ከሴት ጋር በመነጋገሩ ተደነቁ፤ ነገር ግን፦ ምን ትፈልጊያለሽ? ወይም፦ ስለ ምን ትናገራታለህ? ያለ ማንም አልነበረም።",
    "28": "ሴቲቱም እንስራዋን ትታ ወደ ከተማ ሄደች ለሰዎችም፦",
    "29": "ያደረግሁትን ሁሉ የነገረኝን ሰው ኑና እዩ፤ እንጃ እርሱ ክርስቶስ ይሆንን? አለች።",
    "30": "ከከተማ ወጥተው ወደ እርሱ ይመጡ ነበር።",
    "31": "ይህም ሲሆን ሳለ ደቀ መዛሙርቱ፦ መምህር ሆይ፥ ብላ ብለው ለመኑት።",
    "32": "እርሱ ግን፦ እናንተ የማታውቁት የምበላው መብል ለእኔ አለኝ አላቸው።",
    "33": "ስለዚህ ደቀ መዛሙርቱ፦ የሚበላው አንዳች ሰው አምጥቶለት ይሆንን? ተባባሉ።",
    "34": "ኢየሱስም እንዲህ አላቸው፦ የእኔስ መብል የላከኝን ፈቃድ አደርግ ዘንድ ስራውንም እፈፅም ዘንድ ነው።",
    "35": "እናንተ፦ ገና አራት ወር ቀርቶአል መከርም ይመጣል ትሉ የለምን? እነሆ እላችኋለሁ፥ አይናችሁን አንሱ አዝመራውም አሁን እንደ ነጣ እርሻውን ተመልከቱ።",
    "36": "የሚያጭድ ደመወዝን ይቀበላል፥ የሚዘራና የሚያጭድም አብረው ደስ እንዲላቸው ለዘላለም ህይወት ፍሬን ይሰበስባል።",
    "37": "አንዱ ይዘራል አንዱም ያጭዳል የሚለው ቃል በዚህ እውነት ሆኖአልና።",
    "38": "እኔም እናንተ ያልደከማችሁበትን ታጭዱ ዘንድ ሰደድኋችሁ፤ ሌሎች ደከሙ እናንተም በድካማቸው ገባችሁ።",
    "39": "ሴቲቱም፦ ያደረግሁትን ሁሉ ነገረኝ ብላ ስለ መሰከረችው ቃል ከዚያች ከተማ የሰማርያ ሰዎች ብዙ አመኑበት።",
    "40": "የሰማርያ ሰዎችም ወደ እርሱ በመጡ ጊዜ በእነርሱ ዘንድ እንዲኖር ለመኑት፤ በዚያም ሁለት ቀን ያህል ኖረ።",
    "41": "ስለ ቃሉ ከፊተኞች ይልቅ ብዙ ሰዎች አመኑ፤",
    "42": "ሴቲቱንም፦ አሁን የምናምን ስለ ቃልሽ አይደለም፥ እኛ ራሳችን ሰምተነዋልና፤ እርሱም በእውነት ክርስቶስ የአለም መድሃኒት እንደ ሆነ እናውቃለን ይሉአት ነበር።",
    "43": "ከሁለቱ ቀኖችም በኋላ ከዚያ ወጥቶ ወደ ገሊላ ሄደ።",
    "44": "ነቢይ በገዛ አገሩ እንዳይከበር ኢየሱስ ራሱ መስክሮአልና።",
    "45": "ወደ ገሊላም በመጣ ጊዜ፥ የገሊላ ሰዎች ራሳቸው ደግሞ ለበአል መጥተው ነበርና በበአል በኢየሩሳሌም ያደረገውን ሁሉ ስላዩ ተቀበሉት።",
    "46": "ኢየሱስም ውሃውን የወይን ጠጅ ወዳደረገባት ወደ ገሊላ ቃና ዳግመኛ መጣ። በቅፍርናሆምም ልጁ የታመመበት ከንጉስ ቤት አንድ ሹም ነበረ።",
    "47": "እርሱም ኢየሱስ ከይሁዳ ወደ ገሊላ እንደ መጣ ሰምቶ ልጁ ሊሞት ስላለው ወደ እርሱ ሄደ ወርዶም እንዲፈውስለት ለመነው።",
    "48": "ስለዚህም ኢየሱስ፦ ምልክትና ድንቅ ነገር ካላያችሁ ከቶ አታምኑም አለው።",
    "49": "ሹሙም፦ ጌታ ሆይ፥ ብላቴናዬ ሳይሞት ውረድ አለው።",
    "50": "ኢየሱስም፦ ሂድ፤ ልጅህ በህይወት አለ አለው። ሰውዬውም ኢየሱስ የነገረውን ቃል አምኖ ሄደ።",
    "51": "እርሱም ሲወርድ ሳለ ባሮቹ ተገናኙትና፦ ብላቴናህ በህይወት አለ ብለው ነገሩት።",
    "52": "እርሱም በጎ የሆነበትን ሰአት ጠየቃቸው፤ እርሱም፦ ትናንት በሰባት ሰአት ንዳዱ ለቀቀው አሉት።",
    "53": "አባቱም ኢየሱስ፦ ልጅህ በህይወት አለ ባለው በዚያ ሰአት እንደ ሆነ አወቀ፤ እርሱም ከቤተ ሰዎቹ ሁሉ ጋር አመነ።",
    "54": "ይህም ደግሞ ኢየሱስ ከይሁዳ ወደ ገሊላ መጥቶ ያደረገው ሁለተኛ ምልክት ነው።"
}