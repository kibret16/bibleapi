{
    "1": "ከማርያምና ከእህትዋ ከማርታ መንደር ከቢታንያ የሆነ አልአዛር የሚባል አንድ ሰው ታሞ ነበር።",
    "2": "ማርያምም ጌታን ሽቱ የቀባችው እግሩንም በጠጉርዋ ያበሰችው ነበረች፤ ወንድምዋም አልአዛር ታሞ ነበር።",
    "3": "ስለዚህ እህቶቹ ጌታ ሆይ፥ እነሆ የምትወደው ታሞአል ብለው ወደ እርሱ ላኩ።",
    "4": "ኢየሱስም ሰምቶ፦ ይህ ህመም የእግዚአብሔር ልጅ በእርሱ ይከብር ዘንድ ስለ እግዚአብሔር ክብር ነው እንጂ ለሞት አይደለም አለ።",
    "5": "ኢየሱስም ማርታንና እህትዋን አልአዛርንም ይወድ ነበር።",
    "6": "እንደ ታመመም በሰማ ጊዜ ያን ጊዜ በነበረበት ስፍራ ሁለት ቀን ዋለ፤",
    "7": "ከዚህም በኋላ ለደቀ መዛሙርቱ፦ ወደ ይሁዳ ደግሞ እንሂድ አላቸው።",
    "8": "ደቀ መዛሙርቱ፦ መምህር ሆይ፥ አይሁድ ከጥቂት ጊዜ በፊት ሊወግሩህ ይፈልጉ ነበር፥ ደግሞም ወደዚያ ትሄዳለህን? አሉት።",
    "9": "ኢየሱስም መልሶ፦ ቀኑ አስራ ሁለት ሰአት አይደለምን? በቀን የሚመላለስ ቢኖር የዚህን አለም ብርሃን ያያልና አይሰናከልም፤",
    "10": "በሌሊት የሚመላለስ ቢኖር ግን ብርሃን በእርሱ ስለ ሌለ ይሰናከላል አላቸው።",
    "11": "ይህን ተናገረ፤ ከዚህም በኋላ፦ ወዳጃችን አልአዛር ተኝቶአል፤ ነገር ግን ከእንቅልፉ ላስነሳው እሄዳለሁ አላቸው።",
    "12": "እንግዲህ ደቀ መዛሙርቱ፦ ጌታ ሆይ፥ ተኝቶስ እንደ ሆነ ይድናል አሉት።",
    "13": "ኢየሱስስ ስለ ሞቱ ተናግሮ ነበር፤ እነርሱ ግን ስለ እንቅልፍ መተኛት እንደ ተናገረ መሰላቸው።",
    "14": "እንግዲህ ያን ጊዜ ኢየሱስ በግልጥ፦ አልአዛር ሞተ፤",
    "15": "እንድታምኑም በዚያ ባለመኖሬ ስለ እናንተ ደስ ይለኛል፤ ነገር ግን ወደ እርሱ እንሂድ አላቸው።",
    "16": "ስለዚህ ዲዲሞስ የሚሉት ቶማስ ለባልንጀሮቹ ለደቀ መዛሙርት፦ ከእርሱ ጋር እንሞት ዘንድ እኛ ደግሞ እንሂድ አለ።",
    "17": "ኢየሱስም በመጣ ጊዜ በመቃብር እስከ አሁን አራት ቀን ሆኖት አገኘው።",
    "18": "ቢታንያም አስራ አምስት ምእራፍ ያህል ለኢየሩሳሌም ቅርብ ነበረች።",
    "19": "ከአይሁድም ብዙዎች ስለ ወንድማቸው ሊያፅናኑአቸው ወደ ማርታና ወደ ማርያም መጥተው ነበር።",
    "20": "ማርታም ኢየሱስ እንደ መጣ በሰማች ጊዜ ልትቀበለው ወጣች፤ ማርያም ግን በቤት ተቀምጣ ነበር።",
    "21": "ማርታም ኢየሱስን፦ ጌታ ሆይ፥ አንተ በዚህ ኖረህ ብትሆን ወንድሜ ባልሞተም ነበር፤",
    "22": "አሁንም ከእግዚአብሔር የምትለምነውን ሁሉ እግዚአብሔር እንዲሰጥህ አውቃለሁ አለችው።",
    "23": "ኢየሱስም፦ ወንድምሽ ይነሳል አላት።",
    "24": "ማርታም፦ በመጨረሻው ቀን በትንሳኤ እንዲነሳ አውቃለሁ አለችው።",
    "25": "ኢየሱስም፦ ትንሳኤና ህይወት እኔ ነኝ፤ የሚያምንብኝ ቢሞት እንኳ ህያው ይሆናል፤",
    "26": "ህያው የሆነም የሚያምንብኝም ሁሉ ለዘላለም አይሞትም፤ ይህን ታምኚያለሽን? አላት።",
    "27": "እርስዋም፦ አዎን ጌታ ሆይ፤ አንተ ወደ አለም የሚመጣው ክርስቶስ የእግዚአብሔር ልጅ እንደ ሆንህ እኔ አምናለሁ አለችው።",
    "28": "ይህንም ብላ ሄደች እህትዋንም ማርያምን በስውር ጠርታ፦ መምህሩ መጥቶአል ይጠራሽማል አለቻት።",
    "29": "እርስዋም በሰማች ጊዜ ፈጥና ተነሳች ወደ እርሱም መጣች፤",
    "30": "ኢየሱስም ማርታ በተቀበለችበት ስፍራ ነበረ እንጂ ገና ወደ መንደሩ አልገባም ነበር።",
    "31": "ሲያፅናኑአት ከእርስዋ ጋር በቤት የነበሩ አይሁድም ማርያም ፈጥና እንደ ተነሳችና እንደ ወጣች ባዩ ጊዜ፥ ወደ መቃብር ሄዳ በዚያ ልታለቅስ መስሎአቸው ተከተሉአት።",
    "32": "ማርያምም ኢየሱስ ወዳለበት መጥታ ባየችው ጊዜ በእግሩ ላይ ወድቃ፦ ጌታ ሆይ፥ አንተ በዚህ ኖረህ ብትሆን ወንድሜ ባልሞተም ነበር አለችው።",
    "33": "ኢየሱስም እርስዋ ስታለቅስ ከእርስዋም ጋር የመጡት አይሁድ ሲያለቅሱ አይቶ በመንፈሱ አዘነ በራሱም ታወከ፤",
    "34": "ወዴት አኖራችሁት? አለም። እነርሱም፦ ጌታ ሆይ፥ መጥተህ እይ አሉት።",
    "35": "ኢየሱስም እንባውን አፈሰሰ።",
    "36": "ስለዚህ አይሁድ፦ እንዴት ይወደው እንደ ነበረ እዩ አሉ።",
    "37": "ከእነርሱ ግን አንዳንዶቹ፦ ይህ የእውሩን አይኖች የከፈተ ይህን ደግሞ እንዳይሞት ያደርግ ዘንድ ባልቻለም ነበርን? አሉ።",
    "38": "ኢየሱስም በራሱ አዝኖ ወደ መቃብሩ መጣ፤ እርሱም ዋሻ ነበረ፤ ድንጋይም ተገጥሞበት ነበር።",
    "39": "ኢየሱስ፦ ድንጋዩን አንሱ አለ። የሞተውም እህት ማርታ፦ ጌታ ሆይ፥ ከሞተ አራት ቀን ሆኖታልና አሁን ይሸታል አለችው።",
    "40": "ኢየሱስ፦ ብታምኚስ የእግዚአብሔርን ክብር እንድታዪ አልነገርሁሽምን? አላት።",
    "41": "ድንጋዩንም አነሱት፦ ኢየሱስም አይኖቹን ወደ ላይ አንስቶ፦ አባት ሆይ፥ ስለ ሰማኸኝ አመሰግንሃለሁ።",
    "42": "ሁልጊዜም እንድትሰማኝ አወቅሁ፤ ነገር ግን አንተ እንደ ላክኸኝ ያምኑ ዘንድ በዚህ ዙሪያ ስለ ቆሙት ህዝብ ተናገርሁ አለ።",
    "43": "ይህንም ብሎ በታላቅ ድምፅ፦ አልአዛር ሆይ፥ ወደ ውጭ ና ብሎ ጮኸ።",
    "44": "የሞተውም እጆቹና እግሮቹ በመግነዝ እንደ ተገነዙ ወጣ፤ ፊቱም በጨርቅ እንደ ተጠመጠመ ነበር። ኢየሱስም፦ ፍቱትና ይሂድ ተዉት አላቸው።",
    "45": "ስለዚህ ወደ ማርያም ከመጡት፥ ኢየሱስም ያደረገውን ካዩት ከአይሁድ ብዙዎች በእርሱ አመኑ፤",
    "46": "ከእነርሱ አንዳንዶቹ ግን ወደ ፈሪሳውያን ሄደው ኢየሱስ ያደረገውን ነገሩአቸው።",
    "47": "እንግዲህ የካህናት አለቆችና ፈሪሳውያን ሸንጎ ሰብስበው፦ ምን እናድርግ? ይህ ሰው ብዙ ምልክቶች ያደርጋልና።",
    "48": "እንዲሁ ብንተወው ሁሉ በእርሱ ያምናሉ፤ የሮሜም ሰዎች መጥተው አገራችንን ወገናችንንም ይወስዳሉ አሉ።",
    "49": "በዚያችም አመት ሊቀ ካህናት የነበረ ቀያፋ የሚሉት ከእነርሱ አንዱ፦ እናንተ ምንም አታውቁም፤",
    "50": "ህዝቡም ሁሉ ከሚጠፋ አንድ ሰው ስለ ህዝቡ ይሞት ዘንድ እንዲሻለን አታስቡም አላቸው።",
    "51": "ይህንም የተናገረ ከራሱ አይደለም፥ ነገር ግን በዚያች አመት ሊቀ ካህናት ነበረና ኢየሱስ ስለ ህዝቡ ሊሞት እንዳለው ትንቢት ተናገረ፤",
    "52": "ስለ ህዝቡም ሁሉ አይደለም፥ ነገር ግን የተበተኑትን የእግዚአብሔርን ልጆች ደግሞ በአንድነት እንዲሰበስባቸው ነው እንጂ።",
    "53": "እንግዲህ ከዚያ ቀን ጀምረው ሊገድሉት ተማከሩ።",
    "54": "ከዚያ ወዲያም ኢየሱስ በአይሁድ መካከል ተገልጦ አልተመላለሰም፤ ነገር ግን ከዚያ በምድረ በዳ አጠገብ ወዳለች ምድር፥ ኤፍሬም ወደምትባል ከተማ ሄደ፤ በዚያም ከደቀ መዛሙርቱ ጋር ተቀመጠ።",
    "55": "የአይሁድም ፋሲካ ቀርቦ ነበር። ብዙ ሰዎችም ራሳቸውን ያነፁ ዘንድ ከፋሲካ በፊት ከአገሩ ወደ ኢየሩሳሌም ወጡ።",
    "56": "ኢየሱስንም ይፈልጉት ነበር፤ በመቅደስም ቆመው እርስ በርሳቸው፦ ምን ይመስላችኋል? ወደ በአሉ አይመጣም ይሆንን? ተባባሉ።",
    "57": "የካህናት አለቆችም ፈሪሳውያንም ይይዙት ዘንድ እርሱ ያለበትን ስፍራ የሚያውቀው ሰው ቢኖር እንዲያመለክታቸው አዘው ነበር።"
}