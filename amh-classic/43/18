{
    "1": "ኢየሱስም ይህን ብሎ አትክልት ወዳለበት ስፍራ ወደ ቄድሮን ወንዝ ማዶ ከደቀ መዛሙርቱ ጋር ወጣ፤ እርሱም ደቀ መዛሙርቱም በዚያ ገቡ።",
    "2": "ኢየሱስም ደቀ መዛሙርቱም ብዙ ጊዜ ወደዚያ ስለ ተሰበሰቡ አሳልፎ የሰጠው ይሁዳ ደግሞ ስፍራውን ያውቅ ነበር።",
    "3": "ስለዚህ ይሁዳ ጭፍሮችንና ከካህናት አለቆች ከፈሪሳውያንም ሎሌዎችን ተቀብሎ በችቦና በፋና በጋሻ ጦርም ወደዚያ መጣ።",
    "4": "ኢየሱስም የሚመጣበትን ሁሉ አውቆ ወጣና፦ ማንን ትፈልጋላችሁ አላቸው።",
    "5": "የናዝሬቱን ኢየሱስን ብለው መለሱለት። ኢየሱስ፦ እኔ ነኝ አላቸው። አሳልፎ የሰጠውም ይሁዳ ደግሞ ከእነርሱ ጋር ቆሞ ነበር።",
    "6": "እንግዲህ፦ እኔ ነኝ ባላቸው ጊዜ ወደ ኋላ አፈግፍገው በምድር ወደቁ።",
    "7": "ደግሞም፦ ማንን ትፈልጋላችሁ? ብሎ ጠየቃቸው። እነርሱም፦ የናዝሬቱን ኢየሱስን አሉት።",
    "8": "ኢየሱስ መልሶ፦ እኔ ነኝ አልኋችሁ፤ እንግዲህ እኔን ትፈልጉ እንደ ሆናችሁ እነዚህ ይሂዱ ተዉአቸው አለ፤",
    "9": "ይህም፦ ከእነዚህ ከሰጠኸኝ አንዱን ስንኳ አላጠፋሁም ያለው ቃል ይፈፀም ዘንድ ነው።",
    "10": "ስምኦን ጴጥሮስም ሰይፍ ስለ ነበረው መዘዘው፥ የሊቀ ካህናቱንም ባርያ መትቶ ቀኝ ጆሮውን ቆረጠ፤ የባርያውም ስም ማልኮስ ነበረ።",
    "11": "ኢየሱስም ጴጥሮስን፦ ሰይፍህን ወደ ሰገባው ክተተው፤ አብ የሰጠኝን ፅዋ አልጠጣትምን? አለው።",
    "12": "እንግዲህ የሻለቃውና ጭፍሮቹ የአይሁድም ሎሌዎች ኢየሱስን ይዘው አሰሩት፥",
    "13": "አስቀድመውም ወደ ሃና ወሰዱት፤ በዚያች አመት ሊቀ ካህናት ለነበረው ለቀያፋ አማቱ ነበርና።",
    "14": "ቀያፋም፦ አንድ ሰው ስለ ህዝብ ይሞት ዘንድ ይሻላል ብሎ ለአይሁድ የመከራቸው ነበረ።",
    "15": "ስምኦን ጴጥሮስም ሌላውም ደቀ መዝሙር ኢየሱስን ተከተሉ። ያም ደቀ መዝሙር በሊቀ ካህናቱ ዘንድ የታወቀ ነበረ፥ ወደ ሊቀ ካህናቱም ግቢ ከኢየሱስ ጋር ገባ፤",
    "16": "ጴጥሮስ ግን በውጭ በበሩ ቆሞ ነበር። እንግዲህ በሊቀ ካህናቱ ዘንድ የታወቀው ሌላው ደቀ መዝሙር ወጣ ለበረኛይቱም ነግሮ ጴጥሮስን አስገባው።",
    "17": "በረኛ የነበረችይቱም ገረድ ጴጥሮስን፦ አንተ ደግሞ ከዚህ ሰው ደቀ መዛሙርት አንዱ አይደለህምን? አለችው። እርሱ፦ አይደለሁም አለ።",
    "18": "ብርድ ነበረና ባሮችና ሎሌዎች የፍም እሳት አንድደው ቆሙ ይሞቁም ነበር፤ ጴጥሮስም ደግሞ ከእነርሱ ጋር ቆሞ ይሞቅ ነበር።",
    "19": "ሊቀ ካህናቱም ኢየሱስን ስለ ደቀ መዛሙርቱና ስለ ትምህርቱ ጠየቀው።",
    "20": "ኢየስስም መልሶ፦ እኔ በግልጥ ለአለም ተናገርሁ፤ አይሁድ ሁሉ በሚሰበሰቡበት በምኩራብና በመቅደስ እኔ ሁልጊዜ አስተማርሁ፥ በስውርም ምንም አልተናገርሁም።",
    "21": "ስለምን ትጠይቀኛለህ? ለእነርሱ የተናገርሁትን የሰሙትን ጠይቅ፤ እነሆ፥ እነዚህ እኔ የነገርሁትን ያውቃሉ አለው።",
    "22": "ይህንም ሲል በዚያ ቆሞ የነበረው ከሎሌዎች አንዱ፦ ለሊቀ ካህናቱ እንዲህ ትመልሳለህን? ብሎ ኢየሱስን በጥፊ መታው።",
    "23": "ኢየሱስም መልሶ፦ ክፉ ተናግሬ እንደ ሆንሁ ስለ ክፉ መስክር፤ መልካም ተናግሬ እንደ ሆንሁ ግን ስለ ምን ትመታኛለህ? አለው።",
    "24": "ስለዚህ ሃና እንደ ታሰረ ወደ ሊቀ ካህናቱ ወደ ቀያፋ ሰደደው።",
    "25": "ስምኦን ጴጥሮስም ቆሞ እሳት ይሞቅ ነበር። እንግዲህ፦ አንተ ደግሞ ከደቀ መዛሙርቱ አይደለህምን? አሉት። እርሱም፦ አይደለሁም ብሎ ካደ።",
    "26": "ጴጥሮስ ጆሮውን የቆረጠው ዘመድ የሆነ ከሊቀ ካህናቱ ባሮች አንዱ፦ በአትክልቱ ከእርሱ ጋር እኔ አይቼህ አልነበረምን? አለው።",
    "27": "ጴጥሮስም እንደ ገና ካደ፥ ወዲያውም ዶሮ ጮኸ።",
    "28": "ኢየሱስንም ከቀያፋ ወደ ገዡ ግቢ ወሰዱት፤ ማለዳም ነበረ፤ እነርሱም የፋሲካ በግ ይበሉ ዘንድ እንጂ እንዳይረክሱ ወደ ገዡ ግቢ አልገቡም።",
    "29": "ስለዚህ ጲላጦስ ወደ ውጭ ወደ እነርሱ ወጥቶ፦ ይህን ሰው ስለ ምን ትከሱታላችሁ አላቸው።",
    "30": "እነርሱም መልሰው፦ ይህስ ክፉ አድራጊ ባይሆን ወደ አንተ አሳልፈን ባልሰጠነውም ነበር አሉት።",
    "31": "ጲላጦስም፦ እናንተ ወስዳችሁ እንደ ህጋችሁ ፍረዱበት አላቸው። አይሁድም፦ ለእኛስ ማንንም ልንገድል አልተፈቀደልንም አሉት፤",
    "32": "ኢየሱስ በምን አይነት ሞት ሊሞት እንዳለው ሲያመለክት የተናገረው ቃል ይፈፀም ዘንድ ነው።",
    "33": "ጲላጦስም እንደ ገና ወደ ገዡ ግቢ ገባና ኢየሱስን ጠርቶ፦ የአይሁድ ንጉስ አንተ ነህን? አለው።",
    "34": "ኢየሱስም መልሶ፦ አንተ ይህን የምትለው ከራስህ ነውን ወይስ ሌሎች ስለ እኔ ነገሩህን? አለው።",
    "35": "ጲላጦስ መልሶ፦ እኔ አይሁዳዊ ነኝን? ወገኖችህና የካህናት አለቆች ለእኔ አሳልፈው ሰጡህ፤ ምን አድርገሃል? አለው።",
    "36": "ኢየሱስም መልሶ፦ መንግስቴ ከዚህ አለም አይደለችም፤ መንግስቴስ ከዚህ አለም ብትሆን፥ ወደ አይሁድ እንዳልሰጥ ሎሌዎቼ ይዋጉልኝ ነበር፤ አሁን ግን መንግስቴ ከዚህ አይደለችም አለው።",
    "37": "ጲላጦስም፦ እንግዲያ ንጉስ ነህን? አለው። ኢየሱስም መልሶ፦ እኔ ንጉስ እንደ ሆንሁ አንተ ትላለህ። እኔ ለእውነት ልመሰክር ስለዚህ ተወልጃለሁ ስለዚህም ወደ አለም መጥቻለሁ፤ ከእውነት የሆነ ሁሉ ድምፄን ይሰማል አለው።",
    "38": "ጲላጦስ፦ እውነት ምንድር ነው? አለው። ይህንም ብሎ ዳግመኛ ወደ አይሁድ ወጥቶ፦ እኔስ አንዲት በደል ስንኳ አላገኘሁበትም።",
    "39": "ነገር ግን በፋሲካ አንድ ልፈታላችሁ ልማድ አላችሁ፤ እንግዲህ የአይሁድን ንጉስ ልፈታላችሁ ትወዳላችሁን? አላቸው።",
    "40": "ሁሉም ደግመው፦ በርባንን እንጂ ይህን አይደለም እያሉ ጮሁ። በርባን ግን ወንበዴ ነበረ።"
}