{
    "1": "እግዚአብሔርም ሙሴን እንዲህ ብሎ ተናገረው፦",
    "2": "የእስራኤል ልጆች ለምፃሙን ሁሉ፥ ፈሳሽ ነገርም ያለበትን ሁሉ፥ በሬሳም የረከሰውን ሁሉ ከሰፈሩ እንዲያወጡ እዘዛቸው፤",
    "3": "ወንዱንና ሴቱን አውጡ፤ እኔ በመካከሉ የማድርበትን ሰፈራቸውን እንዳያረክሱ ከሰፈሩ አውጡአቸው።",
    "4": "የእስራኤልም ልጆች እንዲሁ አደረጉ፥ ከሰፈሩ አወጡአቸው፤ እግዚአብሔር ሙሴን እንደ ተናገረው፥ የእስራኤል ልጆች እንዲሁ አደረጉ።",
    "5": "እግዚአብሔርም ሙሴን እንዲህ ብሎ ተናገረው፦",
    "6": "ለእስራኤል ልጆች ንገራቸው፦ ወንድ ወይም ሴት የእግዚአብሔርን ትእዛዝ ይተላለፍ ዘንድ ሰው የሚሰራውን ሃጢአት ቢሰራ፥ በዚያም ሰው ላይ በደል ቢሆን፥ በሰራው ሃጢአት ይናዘዝ፤",
    "7": "የወሰደውንም በሙሉ ይመልስ አምስተኛውንም ይጨምርበት፥ ለበደለውም ሰው ይስጠው።",
    "8": "ነገር ግን ይመልስለት ዘንድ ሰውየው ዘመድ ባይኖረው፥ ስለ በደል ለእግዚአብሔር የሚመልሰው ነገር ለካህኑ ይሁን፥ ይህም ስለ እርሱ ማስተሰረያ ከሚደረግበት አውራ በግ በላይ ይጨመር።",
    "9": "የእስራኤልም ልጆች ለካህኑ የሚያቀርቡት የተቀደሰ የማንሳት ቁርባን ሁሉ ለእርሱ ይሁን።",
    "10": "የተቀደሰ የሰው ነገር ሁሉ፥ ሰውም ለካህኑ የሚሰጠው ሁሉ ለእርሱ ይሁን።",
    "11": "እግዚአብሔርም ሙሴን እንዲህ ብሎ ተናገረው፦",
    "12": "ለእስራኤል ልጆች ንገራቸው፦ የማንኛውም ሰው ሚስት ከእርሱ ፈቀቅ ብትል፥ በእርሱም ላይ ብትበድል፥",
    "13": "ከሌላም ሰው ጋር ብትተኛ፥ ከባልዋም አይን ቢሸሸግ፥ እርስዋም ተሰውራ ብትረክስ፥ ምስክርም ባይኖርባት፥ በምንዝርም ባትገኝ፥",
    "14": "በባልዋም ላይ የቅንአት መንፈስ ቢመጣበት፥ እርስዋም ስትረክስ ስለ ሚስቱ ቢቀና፤ ወይም እርስዋ ሳትረክስ የቅንአት መንፈስ ቢመጣበት፥ ስለ ሚስቱም ቢቀና፤",
    "15": "ያ ሰው ሚስቱን ወደ ካህኑ ያምጣት፥ የኢፍ መስፈሪያም አስረኛ እጅ ገብስ ዱቄት ቁርባን ስለ እርስዋ ያምጣ፤ የቅንአት ቁርባን ነውና፥ ሃጢአትንም የሚያሳስብ የመታሰቢያ ቁርባን ነውና ዘይት አያፍስስበት፥ እጣንም አይጨምርበት።",
    "16": "ካህኑም ያቀርባታል በእግዚአብሔርም ፊት ያቆማታል፤",
    "17": "ካህኑም የተቀደሰ ውሃ በሸክላ እቃ ይወስዳል፤ ካህኑም በማደሪያው ውስጥ ካለው ትቢያ ወስዶ በውሃ ላይ ይረጨዋል፤",
    "18": "ካህኑም ሴቲቱን በእግዚአብሔር ፊት ያቆማታል፥ የሴቲቱንም ራስ ይገልጣል፥ በእጅዋም ለመታሰቢያ የሚሆነውን የእህል ቁርባን፥ ለቅንአት ቁርባን፥ ያኖራል፤ በካህኑም እጅ እርግማንን የሚያመጣው መራራ ውሃ ይሆናል።",
    "19": "ካህኑም ያምላታል፥ ሴቲቱንም እንዲህ ይላታል፦ ሌላ ወንድ አልተኛሽ፥ ባልሽንም አልተውሽ፥ ራስሽንም አላረከስሽ እንደ ሆነ፥ እርግማንን ከሚያመጣ ከዚህ መራራ ውሃ ንፁህ ሁኚ፤",
    "20": "ነገር ግን ባልሽን ትተሽ ረክሰሽ እንደ ሆነ፥ ከባልሽም ሌላ ከወንድ ጋር ተኝተሽ እንደሆነ፤",
    "21": "ካህኑም ሴቲቱን በመርገም መሃላ ያምላታል፥ ካህኑም ሴቲቱን፦ እግዚአብሔር ጭንሽን እያሰለሰለ ሆድሽንም እየነፋ፥ እግዚአብሔር ለመርገምና ለመሃላ በህዝብሽ መካከል ያድርግሽ፤",
    "22": "እርግማንንም የሚያመጣ ይህ ውሃ ወደ ሆድሽ ይግባ፥ ሆድሽንም ይንፋው፥ ጭንሽንም ያበስብሰው ይላታል፤ ሴቲቱም፦ አሜን አሜን ትላለች።",
    "23": "ካህኑም እነዚህን መርገሞች በሰሌዳ ይፅፈዋል፥ በመራራውም ውሃ ይደመስሰዋል፤",
    "24": "እርግማን የሚያመጣውንም መራራ ውሃ ለሴቲቱ ያጠጣታል፤ የእርግማኑም ውሃ በገባባት ጊዜ መራራ ይሆናል።",
    "25": "ካህኑም የቅንአቱን የእህል ቁርባን ከሴቲቱ እጅ ይወስዳል፥ የእህሉንም ቁርባን በእግዚአብሔር ፊት ይወዘውዘዋል፥ ወደ መሰዊያውም ያመጣዋል፤",
    "26": "ካህኑም ከእህሉ ቁርባን አንድ እፍኝ ሙሉ ለመታሰቢያው ወስዶ በመሰዊያው ላይ ያቃጥለዋል፥ ከዚያም በኋላ ለሴቲቱ ውሃውን ያጠጣታል።",
    "27": "ውሃውን ካጠጣት በኋላ እንዲህ ይሆናል፤ ረክሳና በባልዋ ላይ አመንዝራ እንደ ሆነች፥ እርግማንን የሚያመጣው ውሃ ገብቶ መራራ ይሆንባታል፥ ሆድዋም ይነፋል፥ ጭንዋም ይሰለስላል፤ ሴቲቱም በህዝብዋ መካከል ለመርገም ትሆናለች።",
    "28": "ያልረከሰች ያለ ነውርም እንደ ሆነች፥ ንፁህ ትሆናለች፥ ልጆችንም ታረግዛለች።",
    "29-30": "ሴት ባልዋን ትታ በረከሰች ጊዜ፥ ወይም በሰው ላይ የቅንአት መንፈስ በመጣበት ጊዜ፥ ስለ ሚስቱም በቀና ጊዜ፥ የቅንአት ህግ ይህ ነው፤ ሴቲቱንም በእግዚአብሔር ፊት ያቁማት፥ ካህኑም እንደዚህ ህግ ሁሉ ያድርግባት።",
    "31": "ሰውየውም ከሃጢአት ንፁህ ይሆናል፥ ሴቲቱም ሃጢአትዋን ትሸከማለች።"
}