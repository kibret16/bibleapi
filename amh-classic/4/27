{
    "1": "ከዮሴፍ ልጅ ከምናሴ ወገኖች፥ የምናሴ ልጅ የማኪር ልጅ የገለአድ ልጅ የኦፌር ልጅ የሰለጰአድ ሴቶች ልጆች ቀረቡ፤ የእነዚህም ሴቶች ልጆች ስም ማህለህ፥ ኑአ፥ ኤግላ፥ ሚልካ፥ ቲርፃ ነበረ።",
    "2": "በመገናኛውም ድንኳን ደጃፍ አጠገብ በሙሴና በካህኑ በአልአዛር በአለቆቹም በማህበሩም ሁሉ ፊት ቆመው፦",
    "3": "አባታችን በምድረ በዳ ሞተ በራሱ ሃጢአት ሞተ እንጂ ከቆሬ ጋር በእግዚአብሔር ላይ በተሰበሰቡ ወገን መካከል አልነበረም፤ ወንዶችም ልጆች አልነበሩትም።",
    "4": "ወንድ ልጅስ ባይኖረው የአባታችን ስም ከወገኑ መካከል ለምን ይጠፋል? በአባታችን ወንድሞች መካከል ርስትን ስጠን አሉ።",
    "5": "ሙሴም ነገራቸውን በእግዚአብሔር ፊት አቀረበ።",
    "6": "እግዚአብሔርም ሙሴን እንዲህ ብሎ ተናገረው፦",
    "7": "የሰለጰአድ ልጆች እውነት ተናግረዋል፤ በአባታቸው ወንድሞች መካከል የርስት ድርሻ ስጣቸው፤ የአባታቸውን ርስት ለእነርሱ አሳልፈህ ስጥ።",
    "8": "ለእስራኤልም ልጆች እንዲህ ብለህ ንገራቸው፦ ሰው ቢሞት ወንድ ልጅም ባይኖረው፥ ርስቱ ለሴት ልጁ ይለፍ፤",
    "9": "ሴት ልጅም ባትኖረው ርስቱን ለወንድሞቹ ስጡ፤",
    "10": "ወንድሞችም ባይኖሩት ርስቱን ለአባቱ ወንድሞች ስጡ፤",
    "11": "የአባቱም ወንድሞች ባይኖሩት ከወገኑ ለቀረበ ዘመድ ርስቱን ስጡ፤ እርሱም ይውረሰው፤ እግዚአብሔርም ሙሴን እንዳዘዘ ለእስራኤል ልጆች ስርአትና ፍርድ ይሁን።",
    "12": "እግዚአብሔርም ሙሴን አለው፦ ወደዚህ ወደ አባሪም ተራራ ውጣ፥ ለእስራኤልም ልጆች የሰጠኋትን ምድር እይ፤",
    "13": "ባየሃትም ጊዜ ወንድምህ አሮን እንደ ተከማቸ አንተ ደግሞ ወደ ወገንህ ትከማቻለህ።",
    "14": "እናንተ በፂን ምድረ በዳ በማህበሩ ጠብ በቃሌ ላይ አምፃችኋልና፥ በእነርሱም ፊት በውሃው ዘንድ አልቀደሳችሁኝምና። ይህም በፂን ምድረ በዳ በቃዴስ ያለው የመሪባ ውሃ ነው።",
    "15": "ሙሴም እግዚአብሔርን እንዲህ ብሎ ተናገረው፦",
    "16-17": "የእግዚአብሔር ማህበር እረኛ እንደሌለው መንጋ እንዳይሆን፥ በፊታቸው የሚወጣውን በፊታቸውም የሚገባውን የሚያስወጣቸውንም የሚያስገባቸውንም ሰው የስጋ ሁሉ መንፈስ አምላክ እግዚአብሔር በማህበሩ ላይ ይሹመው።",
    "18": "እግዚአብሔርም ሙሴን አለው፦ መንፈስ ያለበትን ሰው የነዌን ልጅ ኢያሱን ወስደህ እጅህን በላዩ ጫንበት፤",
    "19": "በካህኑ በአልአዛርና በማህበሩ ሁሉ ፊት አቁመው፥ እነርሱም እያዩ እዘዘው።",
    "20": "የእስራኤልም ልጆች ማህበር ሁሉ እንዲታዘዙት ከክብርህ አኑርበት።",
    "21": "በካህኑም በአልአዛር ፊት ይቁም፤ እርሱም በእግዚአብሔር ፊት በኡሪም ፍርድ ይጠይቅለት፤ እርሱ ከእርሱም ጋር የእስራኤል ልጆች ማህበር ሁሉ በቃሉ ይውጡ፥ በቃሉም ይግቡ።",
    "22": "ሙሴም እግዚአብሔር እንዳዘዘው አደረገ፤ ኢያሱንም ወስዶ በካህኑ በአልአዛርና በማህበሩ ሁሉ ፊት አቆመው፤",
    "23": "እግዚአብሔርም በሙሴ እንደ ተናገረ፥ እጁን በላዩ ጫነበት፥ አዘዘውም።"
}