{
    "1": "እስራኤልም በሰጢም ተቀመጡ፤ ህዝቡም ከሞአብ ልጆች ጋር ያመነዝሩ ጀመር።",
    "2": "ህዝቡንም ወደ አምላኮቻቸው መስዋእት ጠሩ፤ ህዝቡም በሉ፥ ወደ አምላኮቻቸውም ሰገዱ።",
    "3": "እስራኤልም ብኤልፌጎርን ተከተለ፤ የእግዚአብሔርም ቁጣ በእስራኤል ላይ ነደደ።",
    "4": "እግዚአብሔርም ሙሴን፦ የእግዚአብሔር የቁጣው ፅናት ከእስራኤል እንዲመለስ የህዝቡን አለቆች ሁሉ ወስደህ በፀሃዩ ፊት ወደ እግዚአብሔር ስቀላቸው አለው።",
    "5": "ሙሴም የእስራኤልን ዳኞች፦ እናንተ ሁሉ ብኤልፌጎርን የተከተሉትን ሰዎቻችሁን ግደሉ አላቸው።",
    "6": "እነሆም፥ ከእስራኤል ልጆች አንዱ መጥቶ በሙሴና በእስራኤል ልጆች ማህበር ሁሉ ፊት ምድያማዊቱን አንዲቱን ሴት ወደ ወንድሞቹ አመጣት፤ እነርሱም በመገናኛው ድንኳን ደጃፍ ያለቅሱ ነበር።",
    "7": "የካህኑም የአሮን ልጅ የአልአዛር ልጅ ፊንሃስ ባየው ጊዜ ከማህበሩ መካከል ተነስቶ በእጁ ጦር አነሳ፤",
    "8": "ያንንም የእስራኤልን ሰው ተከትሎ ወደ ድንኳኑ ገባ። እስራኤላዊውንም ሰውና ሴቲቱን ሁለቱን ሆዳቸውን ወጋቸው። ከእስራኤልም ልጆች መቅሰፍቱ ተከለከለ።",
    "9": "በመቅሰፍትም የሞተው ሃያ አራት ሺህ ነበረ።",
    "10": "እግዚአብሔርም ሙሴን እንዲህ ብሎ ተናገረው፦",
    "11": "የካህኑ የአሮን ልጅ የአልአዛር ልጅ ፊንሃስ በቅንአቴ በመካከላቸው ቀንቶአልና ቁጣዬን ከእስራኤል ልጆች መለሰ፤ እኔም የእስራኤልን ልጆች በቅንአቴ አላጠፋሁም።",
    "12": "ስለዚህ፥ እነሆ፥ የሰላሜን ቃል ኪዳን እሰጠዋለሁ።",
    "13": "ለአምላኩም ቀንቶአልና፥ ለእስራኤልም ልጆች አስተስርዮአልና ለእርሱ ከእርሱም በኋላ ለዘሩ ለዘላለም ክህነት ቃል ኪዳን ይሆንለታል።",
    "14": "ከምድያማዊቱም ጋር የተገደለው የእስራኤላዊው ሰው ስም ዘንበሪ ነበረ፤ የአባቱ ቤት አለቃ የስምኦናውያን የሆነ የሰሉ ልጅ ነበረ።",
    "15": "የተገደለችውም ምድያማዊት ስምዋ ከስቢ ነበረ፤ እርስዋም የሱር ልጅ ነበረች፤ እርሱም በምድያም ዘንድ የአባቱ ቤት ወገን አለቃ ነበረ።",
    "16": "እግዚአብሔር ሙሴን እንዲህ ብሎ ተናገረው፦",
    "17": "በፌጎር በመቅሰፍቱ ቀን ስለተገደለችው ስለ ምድያም አለቃ ልጅ ስለ እህታቸው ስለ ከስቢ በፌጎር ምክንያት በሸነገሉአችሁ ሽንገላ አስጨንቀዋችኋልና ምድያማውያንን አስጨንቁአቸው ግደሉአቸውም።"
}