{
    "1": "እግዚአብሔርም ሙሴንና አሮንን እንዲህ ብሎ ተናገራቸው፦",
    "2": "ከሌዊ ልጆች መካከል በየወገናቸው በየአባቶቻቸው ቤቶች የቀአትን ልጆች ድምር ውሰድ፤",
    "3": "ከሰላሳ አመት ጀምሮ እስከ አምሳ አመት ድረስ በመገናኛው ድንኳን ይሰሩ ዘንድ ለአገልግሎት የሚገቡበትን ሁሉ ትደምራለህ።",
    "4": "በመገናኛው ድንኳን በንዋየ ቅድሳቱ ዘንድ የቀአት ልጆች ስራ ይህ ነው፤",
    "5": "ከሰፈሩ በተነሱ ጊዜ አሮንና ልጆቹ ገብተው የሚሸፍነውን መጋረጃ ያውርዱ፥ የምስክሩንም ታቦት ይጠቅልሉበት፤",
    "6": "በላዩም የአቆስጣውን ቁርበት መሸፈኛ ያድርጉበት፥ ከእርሱም በላይ ሁለንተናው ሰማያዊ የሆነ መጎናፀፊያ ይዘርጉበት፥ መሎጊያዎቹንም ያግቡ።",
    "7": "በገፅ ህብስት ገበታ ላይ ሰማያዊውን መጎናፀፊያ ይዘርጉበት፤ በእርሱም ላይ ወጭቶቹን፥ ጭልፋዎቹንም፥ ፅዋዎቹንም፥ ለማፍሰስም መቅጃዎቹን ያድርጉ፤ ሁልጊዜም የሚኖር እንጀራ በእርሱ ላይ ይሁን።",
    "8": "በእነርሱም ላይ ቀይ መጎናፀፊያ ይዘርጉ፥ በአቆስጣውም ቁርበት መሸፈኛ ይሸፍኑት፥ መሎጊያዎቹንም ያግቡ።",
    "9": "ሰማያዊውንም መጎናፀፊያ ይውሰዱ፥ የሚያበራውንም መቅረዝ፥ ቀንዲሎቹንም፥ መኮስተሪያዎቹንም፥ የኩስታሪ ማድረጊያዎቹንም፥ እርሱንም ለማገልገል የዘይቱን እቃዎች ሁሉ ይሸፍኑ፤",
    "10": "እርሱንና እቃዎቹን ሁሉ በአቆስጣ ቁርበት መሸፈኛ ውስጥ ያድርጉ፥ በመሸከሚያውም ላይ ያድርጉት።",
    "11": "በወርቁም መሰዊያ ላይ ሰማያዊውን መጎናፀፊያ ይዘርጉበት፥ በአቆስጣም ቁርበት መሸፈኛ ይሸፍኑት፥ መሎጊያዎቹንም ያግቡ።",
    "12": "በመቅደስም ውስጥ የሚያገልግሉበትን የማገልገያውን እቃ ሁሉ ይውሰዱ፥ በሰማያዊውም መጎናፀፊያ ውስጥ ያስቀምጡት፥ በአቆስጣም ቁርበት መሸፈኛ ይሸፍኑት፥ በመሸከሚያውም ላይ ያድርጉት።",
    "13": "አመዱንም ከመሰዊያው ላይ ያስወግዱ፥ ሃምራዊውንም መጎናፀፊያ ይዘርጉበት፤",
    "14": "የሚያገለግሉበትን እቃውን ሁሉ ማንደጃዎቹን ሜንጦቹንም መጫሪያዎቹንም ድስቶቹንም፥ የመሰዊያውን እቃ ሁሉ ያስቀምጡበት፤ በእርሱም የአቆስጣን ቁርበት መሸፈኛ ይዘርጉ፥ መሎጊያዎቹንም ያግቡ።",
    "15": "ከሰፈሩም ሲነሱ፥ አሮንና ልጆቹ መቅደሱንና የመቅደሱን እቃ ሁሉ ከሸፈኑ በኋላ፥ በዚያን ጊዜ የቀአት ልጆች ሊሸከሙት ይመጣሉ፤ እንዳይሞቱ ግን ንዋየ ቅድሳቱን አይንኩ። በመገናኛው ድንኳን ዘንድ የቀአት ልጆች ሸክም ይህ ነው።",
    "16": "የካህኑም የአሮን ልጅ አልአዛር በመብራቱ ዘይት በጣፋጩም እጣን ላይ፥ ሁልጊዜም በሚቀርበው በእህሉ ቁርባንና በቅባቱ ዘይት ላይ ይሾም ማደሪያውን ሁሉ፥ በእርሱም ውስጥ ያለውን ሁሉ፥ መቅደሱንና እቃውን ይጠብቃል።",
    "17": "እግዚአብሔር ሙሴንና አሮንን እንዲህ ብሎ ተናገራቸው፦",
    "18": "የቀአትን ወገኖች ነገድ ከሌዋውያን መካከል አታጥፉአቸው፤",
    "19": "ነገር ግን ወደ ቅድስተ ቅዱሳን በቀረቡ ጊዜ በህይወት ይኖሩ ዘንድ እንጂ እንዳይሞቱ እንዲሁ አድርጉላቸው፤ አሮንና ልጆቹ ይግቡ፥ ለሰውም ሁሉ ስራውንና ሸክሙን ይዘዙ፤",
    "20": "ነገር ግን እንዳይሞቱ ንዋየ ቅድሳቱን ለድንገት እንኳ ለማየት አይግቡ።",
    "21": "እግዚአብሔርም ሙሴን እንዲህ ብሎ ተናገረው፦",
    "22": "የጌድሶንን ልጆች ድምር ደግሞ በየአባቶቻቸው ቤቶች በየወገኖቻቸውም ውሰድ።",
    "23": "የመገናኛውን ድንኳን ስራ ይሰሩ ዘንድ ለአገልግሎት የሚገቡትን ሁሉ ከሰላሳ አመት ጀምሮ እስከ አምሳ አመት ድረስ ቁጠራቸው።",
    "24": "የጌድሶናውያን ወገኖች ስራ በማገልገልና በመሸከም ይህ ነው፤",
    "25": "የማደሪያውን መጋረጆች፥ የመገናኛውንም ድንኳን፥ መደረቢያውን፥ በላዩም ያለውን የአቆስጣውን ቁርበት መደረቢያ፥ የመገናኛውንም ድንኳን ደጃፍ መጋረጃ፥",
    "26": "በማደሪያውና በመሰዊያው ዙሪያ ያለውን የአደባባዩን መጋረጃ፥ የአደባባዩንም ደጃፍ መጋረጃ፥ አውታሮቻቸውንም፥ ለማገልገልም የሚሰሩበትን እቃ ሁሉ ይሸከሙ፤ በዚህ ያገልግሉ።",
    "27": "የጌድሶናውያን አገልግሎት ሁሉ፥ ሸክማቸውም ሁሉ፥ ስራቸውም ሁሉ በአሮንና በልጆቹ ትእዛዝ ይሁን፤ የሚደርስባቸውንም ሸክም ሁሉ ትነግሩአቸዋላችሁ።",
    "28": "የጌድሶናውያን ወገኖች አገልግሎት በመገናኛው ድንኳን ዘንድ ይህ ነው፤ ከካህኑ ከአሮን ልጅ ከኢታምር እጅ በታች ይሆናሉ።",
    "29": "የሜራሪንም ልጆች በየወገናቸው በየአባቶቻቸውም ቤቶች ቁጠራቸው።",
    "30": "የመገናኛውን ድንኳን ስራ ይሰሩ ዘንድ ለአገልግሎት የሚገቡትን ሁሉ ከሰላሳ አመት ጀምሮ እስከ አምሳ አመት ድረስ ቁጠራቸው።",
    "31": "በመገናኛው ድንኳን ዘንድ ባለው አገልግሎታቸው ሁሉ፥ የማደሪያው ሳንቆች፥ መወርወሪያዎቹም፥ ተራዳዎቹም፥ እግሮቹም፥",
    "32": "በዙሪያውም የሚቆሙት የአደባባዩ ምሰሶች፥ እግሮቹም፥ ካስማዎቹም፥ አውታሮቹም፥ እቃዎቹና ማገልገያዎቹ ሸክማቸው ነው፤ የሚጠብቁትንም የሸክማቸውን እቃ ሁሉ በስማቸው ቁጠሩ።",
    "33": "የሜራሪ ልጆች ወገኖች አገልግሎት በመገናኛው ድንኳን ዘንድ ከካህኑ ክአሮን ልጅ ከኢታምር እጅ በታች በየአገልግሎታቸው ሁሉ ይህ ነው።",
    "34": "ሙሴና አሮንም የህዝቡም አለቆች የቀአትን ልጆች በየወገናቸው በየአባቶቻቸውም ቤቶች ቆጠሩአቸው።",
    "35": "በመገናኛው ድንኳን ውስጥ ይሰሩ ዘንድ ወደ አገግሎት የገቡትን ሁሉ ከሰላሳ አመት ጀምሮ እስከ አምሳ አመት ድረስ ያሉትን ቆጠሩአቸው፤",
    "36": "በየወገናቸውም ከእነርሱ የተቆጠሩት ሁለት ሺህ ሰባት መቶ አምሳ ነበሩ።",
    "37": "እግዚአብሔር በሙሴ እጅ እንዳዘዘ፥ በመገናኛው ድንኳን ውስጥ ያገለገሉት ሁሉ፥ ከቀአታውያን ወገኖች የተቆጠሩት፥ ሙሴና አሮን የቆጠሩአቸው፥ እነዚህ ናቸው።",
    "38": "በየወገናቸውም በየአባቶቻቸውም ቤቶች የተቆጠሩት የጌድሶን ልጆች፥",
    "39": "በመገናኛው ድንኳን ውስጥ ይሰሩ ዘንድ ለአገልግሎት የገቡት፥ ከሰላሳ አመት ጀምሮ እስከ አምሳ አመት ድረስ ያሉት፥",
    "40": "በየወገናቸውም በየአባቶቻቸውም ቤቶች የተቆጠሩት ሁለት ሺህ ስድስት መቶ ሰላሳ ነበሩ።",
    "41": "እግዚአብሔር በሙሴ እጅ እንዳዘዘ፥ በመገናኛው ድንኳን ውስጥ ያገለገሉት ሁሉ፥ ከጌድሶን ልጆች ወገኖች የተቆጠሩት፥ ሙሴና አሮን የቆጠሩአቸው፥ እነዚህ ናቸው።",
    "42": "በየወገናቸውም በየአባቶቻቸውም ቤቶች ከሜራሪ ልጆች ወገኖች የተቆጠሩት፥",
    "43": "በመገናኛው ድንኳን ውስጥ ወደ አገልግሎት የገቡት ሁሉ ከሰላሳ አመት ጀምሮ እስከ አምሳ አመት ድረስ ያሉት፥",
    "44": "በየወገናቸው የተቆጠሩት ሶስት ሺህ ሁለት መቶ ነበሩ።",
    "45": "እግዚአብሔር በሙሴ እጅ እንዳዘዘ፥ ከሜራሪ ልጆች ወገኖች የተቆጠሩት፥ ሙሴና አሮን የቆጠሩአቸው፥ እነዚህ ናቸው።",
    "46": "በየወገናቸውና በየአባቶቻቸው ቤቶች ከሌዋውያን የተቆጠሩት ሁሉ፥ ሙሴና አሮን የእስራኤልም አለቆች የቆጠሩአቸው፥",
    "47": "በመገናኛው ድንኳን ውስጥ ስራውን ለመስራትና እቃውን ለመሸከም የገቡት ሁሉ፥ ከሰላሳ አመት ጀምሮ እስከ አምሳ አመት ድረስ ያሉት፥",
    "48": "ከእነርሱ የተቆጠሩት ስምንት ሺህ እምስት መቶ ሰማንያ ነበሩ።",
    "49": "እንደ እግዚአብሔር ትእዛዝ እያንዳንዳቸው በየአገልግሎታቸውና በየሸክማቸው በሙሴ እጅ ተቆጠሩ፤ እግዚአብሔር ሙሴን እንዳዘዘ እንዲሁ በእርሱ ተቆጠሩ።"
}