{
    "1": "ማህበሩም ሁሉ ድምፃቸውን አንስተው ጮሁ፤ ህዝቡም በዚያ ሌሊት አለቀሱ።",
    "2": "የእስራኤልም ልጆች ሁሉ በሙሴና በአሮን ላይ አጉረመረሙ፤ ማህበሩም ሁሉ፦ በግብፅ ምድር ሳለን ምነው በሞትን ኖሮ! ወይም በዚህ ምድረ በዳ ምነው በሞትን ኖሮ!",
    "3": "እግዚአብሔርም በሰይፍ እንሞት ዘንድ ወደዚች ምድር ለምን ያገባናል? ሴቶቻችንና ልጆቻችን ምርኮ ይሆናሉ፤ ወደ ግብፅ መመለስ አይሻለንምን? አሉአቸው።",
    "4": "እርስ በርሳቸውም፦ ኑ፥ አለቃ ሾመን ወደ ግብፅ እንመለስ ተባባሉ።",
    "5": "ሙሴና አሮንም በእስራኤል ልጆች ጉባኤ ፊት በግምባራቸው ወደቁ።",
    "6": "ምድርን ከሰለሉት ጋር የነበሩት የነዌ ልጅ ኢያሱና የዮፎኒ ልጅ ካሌብ ልብሳቸውን ቀደዱ፤",
    "7": "ለእስራኤልም ልጆች ማህበር ሁሉ፦ ዞረን የሰለልናት ምድር እጅግ መልካም ናት።",
    "8": "እግዚአብሔርስ ከወደደን ወተትና ማር ወደምታፈስሰው ወደዚች ምድር ያገባናል እርስዋንም ይሰጠናል።",
    "9": "ነገር ግን በእግዚአብሔር ላይ አታምፁ፤ እንደ እንጀራ ይሆኑልናልና የምድሪቱን ሰዎች አትፍሩ፤ ጥላቸው ከላያቸው ተገፍፎአል፥ እግዚአብሔርም ከእኛ ጋር ነው፤ አትፍሩአቸው ብለው ተናገሩአቸው።",
    "10": "ማህበሩ ሁሉ ግን በድንጋይ ይወግሩአቸው ዘንድ ተማከሩ። የእግዚአብሔርም ክብር ለእስራኤል ልጆች ሁሉ በመገናኛው ድንኳን ተገለጠ።",
    "11": "እግዚአብሔርም ሙሴን፦ ይህ ህዝብ እስከ መቼ ይንቀኛል? በፊቱስ ባደረግሁት ተአምራት ሁሉ እስከ መቼ አያምንብኝም?",
    "12": "ከርስታቸው አጠፋቸው ዘንድ በቸነፈር እመታቸዋለሁ፤ አንተንም ከእነርሱ ለሚበዛና ለሚጠነክር ህዝብ አደርግሃለሁ አለው።",
    "13": "ሙሴም እግዚአብሔርን አለው፦ ግብፃውያን ይሰማሉ፤ ይህን ህዝብ ከመካከላቸው በሃይልህ አውጥተኸዋልና፤",
    "14": "ለዚችም ምድር ሰዎች ይናገራሉ። አንተ እግዚአብሔር በዚህ ህዝብ መካከል እንደ ሆንህ ሰምተዋል፤ አንተም፥ አቤቱ፥ ፊት ለፊት ተገልጠሃል፥ ደመናህም በላያቸው ቆሞአል፥ በቀንም በደመና አምድ፥ በሌሊትም በእሳት አምድ በፊታቸው ትሄዳለህ።",
    "15": "ይህን ህዝብ እንደ አንድ ሰው ብትገድል ዝናህን የሰሙ አህዛብ፦",
    "16": "እግዚአብሔር ይህን ህዝብ ወደ ማለላቸው ምድር ያገባቸው ዘንድ አልቻለምና በምድረ በዳ ገደላቸው ብለው ይናገራሉ።",
    "17-18": "አሁንም፥ እባክህ፦ እግዚአብሔር ታጋሽና ምህረቱ የበዛ፥ አበሳንና መተላለፍን ይቅር የሚል፥ ሃጢአተኞችንም ከቶ የማያነፃ፥ የአባቶችን ሃጢአት እስከ ሶስትና እስከ አራት ትውልድ ድረስ በልጆች ላይ የሚያመጣ ነው ብለህ እንደ ተናገርህ፥ የጌታ ሃይል ታላቅ ይሁን።",
    "19": "ይህን ህዝብ ከግብፅ ምድር ካወጣህ ጀምሮ እስከ ዛሬ ድረስ ይቅር እንዳልሃቸው፥ እባክህ፥ እንደ ምህረትህ ብዛት የዚህን ህዝብ ሃጢአት ይቅር በል።",
    "20": "እግዚአብሔርም አለ፦ እንደ ቃልህ ይቅር አልሁ፤",
    "21": "ነገር ግን እኔ ህያው ነኝና በእውነት የእግዚአብሔር ክብር ምድርን ሁሉ ይሞላል።",
    "22": "በግብፅ ምድርና በምድረ በዳ ያደረግሁትን ተአምራቴንና ክብሬን ያዩ እነዚህ ሰዎች ሁሉ አስር ጊዜ ስለ ተፈታተኑኝ፥",
    "23": "ነገሬንም ስላልሰሙ፥ በእውነት ለአባቶቻቸው የማልሁላቸውን ምድር አያዩም፤ ከእነርሱም የናቀኝ ሰው ሁሉ አያያትም፤",
    "24": "ባርያዬ ካሌብ ግን ሌላ መንፈስ ከእርሱ ጋር ስለ ሆነ ፈፅሞም ስለተከተለኝ እርሱ ወደ ገባባት ምድር አገባዋለሁ፤ ዘሩም ይወርሳታል።",
    "25": "አማሌቅና ከነአናዊውም በሸለቆው ውስጥ ተቀምጦአል፤ በነጋው ተመልሳችሁ በኤርትራ ባህር መንገድ ወደ ምድረ በዳ ሂዱ።",
    "26": "እግዚአብሔርም ሙሴንና አሮንን እንዲህ ብሎ ተናገራቸው፦",
    "27": "የሚያጉረመርምብኝን ይህን ክፉ ህዝብ እስከ መቼ እታገሰዋለሁ? በእኔ ላይ የሚያጉረመርሙትን የእስራኤልን ልጆች ማጉረምረም ሰማሁ።",
    "28": "እንዲህ በላቸው፦ እኔ ህያው ነኝና በጆሮዬ እንደ ተናገራችሁት እንዲሁ በእውነት አደርግባችኋለሁ፥ ይላል እግዚአብሔር፤",
    "29": "በድኖቻችሁ በዚህ ምድረ በዳ ይወድቃሉ፤ የተቆጠራችሁ ሁሉ፥ እንደቁጥራችሁ ከሃያ አመት ጀምሮ ከዚያም በላይ የሆነ ሁሉ፥ እናንተ ያጉረመረማችሁብኝ፥",
    "30": "ከዮፎኒ ልጅ ከካሌብና ከነዌ ልጅ ከኢያሱ በቀር በእርስዋ አስቀምጣችሁ ዘንድ እጄን ዘርግቼ ወደ ማልሁላችሁ ምድር በእውነት እናንተ አትገቡም።",
    "31": "ምርኮኛ ይሆናሉ ያላችኋቸውን ልጆቻችሁን እነርሱን አገባቸዋለሁ፥ እናንተም የናቃችኋትን ምድር ያውቃሉ።",
    "32": "እናንተ ግን በድኖቻችሁ በዚህ ምድረ በዳ ይወድቃሉ።",
    "33": "ልጆቻችሁም በምድረ በዳ አርባ አመት ይቅበዘበዛሉ፥ በድኖቻችሁም በምድረ በዳ እስኪጠፉ ድረስ ግልሙትናችሁን ይሸከማሉ።",
    "34": "ምድሪቱን በሰላለችሁባት ቀን ቁጥር፥ አርባ ቀን፥ ስለ አንድ ቀንም አንድ አመት፥ ሃጢአታችሁን አርባ አመት ትሸከማላችሁ፥ ቁጣዬንም ታውቃላችሁ።",
    "35": "እኔ እግዚአብሔር፦ በእኔ ላይ በተሰበሰበ በዚህ ክፉ ማህበር ሁሉ ላይ እንዲህ አደርጋለሁ ብዬ ተናገርሁ፤ በዚህ ምድረ በዳ ያልቃሉ፥ በዚያም ይሞታሉ።",
    "36": "ምድሪቱንም ሊሰልሉ ሙሴ ልኮአቸው የተመለሱት ሰዎች ክፉ ወሬም ስለ ምድሪቱ እያወሩ በእርሱ ላይ ማህበሩ ሁሉ እንዲያጉረመርሙ ያደረጉ፥",
    "37": "ክፉ ወሬ ያወሩ እነዚያ ሰዎች በእግዚአብሔር ፊት በመቅሰፍት ሞቱ።",
    "38": "ነገር ግን ምድሪቱን ሊሰልሉ ከሄዱ ሰዎች የነዌ ልጅ ኢያሱና የዮፎኒ ልጅ ካሌብ በህይወት ተቀመጡ።",
    "39": "ሙሴም ይህን ለእስራኤል ልጆች ሁሉ ነገረ፥ ህዝቡም እጅግ አዘኑ።",
    "40": "በነጋውም ማልደው ተነሱ፥ ወደ ተራራውም ራስ ወጥተው። እነሆ፥ መጣን፤ እኛ በድለናልና እግዚአብሔር ወዳለው ስፍራ እንወጣለን አሉ።",
    "41": "ሙሴም አለ፦ የእግዚአብሔርን ትእዛዝ ለምን ትተላለፋላችሁ? አይጠቅማችሁም።",
    "42": "እግዚአብሔር በእናንተ መካከል አይደለምና በጠላቶቻችሁ ፊት እንዳትወድቁ አትውጡ።",
    "43": "አማሌቃዊና ከነአናዊ በፊታችሁ ናቸውና በሰይፍ ትወድቃላችሁ፤ እግዚአብሔርን ከመከተል ተመልሳችኋልና እግዚአብሔር ከእናንተ ጋር አይሆንም።",
    "44": "እነርሱ ግን ወደ ተራራው ራስ ሊወጡ ደፈሩ፤ ነገር ግን የእግዚአብሔር ቃል ኪዳን ታቦትና ሙሴ ከሰፈሩ አልተነሱም።",
    "45": "በዚያም ተራራ ላይ የተቀመጡ አማሌቃዊና ከነአናዊ ወረዱ፥ መትተዋቸውም እስከ ሄርማ ድረስ አሳደዱአቸው።"
}