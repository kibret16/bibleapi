{
    "1": "በለአምም ባላቅን፦ ሰባት መሰዊያ በዚህ ስራልኝ፥ ሰባትም ወይፈን ሰባትም አውራ በግ በዚህ አዘጋጅልኝ አለው።",
    "2": "ባላቅም በለአም እንደ ተናገረ አደረገ፤ ባላቅና በለአምም በየመሰዊያው ላይ አንድ ወይፈንና  አንድ አውራ በግ አሳረጉ።",
    "3": "በለአምም ባላቅን፦ በመስዋእትህ ዘንድ ቆይ፥ እኔም እሄዳለሁ፤ ምናልባት እግዚአብሔር ሊገናኘኝ  ይመጣል፤ እርሱም የሚገልጥልኝን እነግርሃለሁ አለው። ወደ ጉብታም ሄደ።",
    "4": "እግዚአብሔርም ከበለአም ጋር ተገናኘ፤ እርሱም፦ ሰባት መሰዊያዎች አዘጋጀሁ፥ በየመሰዊያውም  ላይ አንድ ወይፈንና አንድ አውራ በግ አሳረግሁ አለው።",
    "5": "እግዚአብሔርም ቃልን በበለአም አፍ አድርጎ፦ ወደ ባላቅ ተመለስ፥ እንዲህም በል አለው። ",
    "6": "ወደ እርሱም ተመለሰ፥ እነሆም፥ እርሱና የሞአብ አለቆች ሁሉ በመስዋእቱ ዘንድ ቆመው ነበር። ",
    "7": "ምሳሌውንም ይመስል ጀመር፥እንዲህም አለ፦  ባላቅ ከአራም አመጣኝ፥  የሞአብ ንጉስ ከምስራቅ ተራሮች፤  ና፥ ያእቆብን ርገምልኝ፤  ና፥ እስራኤልን ተጣላልኝ ብሎ።",
    "8": "እግዚአብሔር ያልረገመውን እንዴት እረግማለሁ? እግዚአብሔር ያልተጣላውን እንዴት እጣላለሁ?",
    "9": "በአምቦች ራስ ላይ ሆኜ አየዋለሁ፥  በኮረብቶችም ላይ ሆኜ እመለከተዋለሁ፤  እነሆ፥ ብቻውን የሚቀመጥ ህዝብ ነው፥  በአህዛብም መካከል አይቆጠርም።",
    "10": "የያእቆብን ትቢያ ማን ይቆጥራል?  የእስራኤልስ እርቦ ማን ይቆጥራል?  የፃድቃንን ሞት እኔ ልሙት፥  ፍፃሜዬም እንደ እርሱ ፍፃሜ ትሁን።",
    "11": "ባላቅም በለአምን፦ ያደረግህብኝ ምንድር ነው? ጠላቶቼን ትረግምልኝ ዘንድ ጠራሁህ፤ እነሆም፥ ፈፅመህ ባረክሃቸው አለው።",
    "12": "እርሱም መልሶ፦ በውኑ እግዚአብሔር በአፌ ያደረገውን እናገር ዘንድ አልጠነቀቅምን? አለው።",
    "13": "ባላቅም፦ በዚያ ሆነህ ታያቸው ዘንድ፥ እባክህ፥ ከእኔ ጋር ወደ ሌላ ቦታ ና፤ ዳርቻቸውንም ብቻ ታያለህ፥ ሁሉን ግን አታይም፤ በዚያም ሆነህ እነርሱን ርገምልኝ አለው።",
    "14": "ወደ ፆፊምም ሜዳ ወደ ፈስጋ ተራራ ራስ ላይ ወሰደው፤ ሰባትም መሰዊያዎች ሰራ፥ በየመሰዊያውም ላይ አንድ ወይፈን አንድም አውራ በግ አሳረገ።",
    "15": "ባላቅንም፦ እኔ ወደዚያ ለመገናኘት ስሄድ በዚህ በመስዋእትህ ዘንድ ቆይ አለው።",
    "16": "እግዚአብሔርም በለአምን ተገናኘ፥ ቃልንም በአፉ አድርጎ፦ ወደ ባላቅ ተመለስ፥ እንዲህም በል አለው።",
    "17": "ወደ እርሱም መጣ፥ እነሆም፥ እርሱ ከእርሱም ጋር የሞአብ አለቆች በመስዋእቱ ዘንድ ቆመው ነበር፤ ባላቅም፦ እግዚአብሔር የተናገረው ምንድር ነው? አለው።",
    "18": "ምሳሌውንም ይመስል ጀመር፥ እንዲህም አለ፦ ባላቅ ሆይ፥ ተነሳ፥ ስማ፤ የሴፎር ልጅ ሆይ፥ አድምጠኝ፤",
    "19": "ሃሰትን ይናገር ዘንድ እግዚአብሔር ሰው አይደለም፥  ይፀፀትም ዘንድ የሰው ልጅ አይደለም።  እርሱ ያለውን አያደርገውምን?  የተናገረውንስ አይፈፅመውምን?",
    "20": "እነሆ፥ ለመባረክ ትእዛዝን ተቀብያለሁ፤ እርሱ ባርኮአል፥ እመልሰውም ዘንድ አልችልም።",
    "21": "በያእቆብ ላይ ክፋትን አልተመለከተም፥  በእስራኤልም ጠማምነትን አላየም፤  አምላኩ እግዚአብሔር ከእርሱ ጋር ነው፥  የንጉስም እልልታ በመካከላቸው አለ።",
    "22": "እግዚአብሔር ከግብፅ አውጥቶአቸዋል፤ ጉልበቱ አንድ ቀንድ እንዳለው ነው።",
    "23": "በያእቆብ ላይ አስማት የለም፥ በእስራኤልም ላይ ምዋርት የለም፤ በጊዜው ስለ ያእቆብና ስለ እስራኤል፦ እግዚአብሔር ምን አደረገ! ይባላል።",
    "24": "እነሆ፥ ህዝቡ እንደ እንስት አንበሳ ይቆማል፥  እንደ አንበሳም ይነሳል፤  ያደነውን አስኪበላ፥  የገደለውንም ደሙን እስኪጠጣ አይተኛም።",
    "25": "ባላቅም በለአምን፦ ከቶ አትርገማቸው፥ ከቶም አትባርካቸው አለው።",
    "26": "በለአምም መልሶ ባላቅን፦ እግዚአብሔር የተናገረውን ሁሉ አደርጋለሁ ብዬ አልተናገርሁህምን? አለው።",
    "27": "ባላቅም በለአምን፦ ና፥ ወደ ሌላ ስፍራ እወስድሃለሁ ምናልባት በዚህ ሆነህ እነርሱን ትረግምልኝ ዘንድ እግዚአብሔር ይወድዳል አለው።",
    "28": "ባላቅም ምድረ በዳውን ከላይ ወደሚመለከተው ወደ ፌጎር ላይ በለአምን ወሰደው።",
    "29": "በለአምም ባላቅን፦ በዚህ ሰባት መሰዊያዎች ስራልኝ፥ በዚህም ሰባት ወይፈን ሰባትም አውራ በግ አዘጋጅልኝ አለው።",
    "30": "ባላቅም በለአም እንዳለው አደረገ፥ በየመሰዊያውም ላይ አንድ ወይፈንና አንድ አውራ በግ አሳረገ።"
}