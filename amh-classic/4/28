{
    "1": "እግዚአብሔርም ሙሴን እንዲህ ብሎ ተናገረው፦",
    "2": "የእስራኤልን ልጆች እንዲህ ብለህ እዘዛቸው፦ መብሌን፥ ለእኔ ጣፋጭ ሽታ እንዲሆን በእሳት የተደረገውን ቁርባኔን፥ መባዬን በየጊዜው ታቀርቡልኝ ዘንድ ጠብቁ።",
    "3": "እንዲህም በላቸው፦ በእሳት ለእግዚአብሔር የምታቀርቡት ቁርባን ይህ ነው፤ ለዘወትር ለሚቃጠል መስዋእት ነውር የሌለባቸውን ሁለት የአንድ አመት ተባት የበግ ጠቦቶች እለት እለት ታቀርባላችሁ።",
    "4": "አንዱን ጠቦት በማለዳ፥ ሌላውንም ጠቦት በማታ አቅርብ፤",
    "5": "ለእህልም ቁርባን የኢን መስፈሪያ አራተኛ እጅ በሆነ ተወቅጦ በተጠለለ ዘይት የተለወሰ የኢፍ መስፈሪያ አስረኛ እጅ መልካም ዱቄት ታቀርባለህ።",
    "6": "በእሳት ለእግዚአብሔር ጣፋጭ ሽታ እንዲሆን የቀረበ በሲና ተራራ የተሰራ ለዘወትር የሚቃጠል መስዋእት ነው።",
    "7": "የመጠጡ ቁርባን ለአንድ ጠቦት የኢን መስፈሪያ አራተኛው እጅ ነው፤ በመቅደሱ ውስጥ ለእግዚአብሔር ለመጠጥ ቁርባን መጠጥ ታፈስሳለህ።",
    "8": "ሌላውንም ጠቦት በማታ ጊዜ ታቀርባለህ፤ የእህሉን ቁርባንና የመጠጡን ቁርባን በማለዳ እንዳቀረብህ በእሳት ለእግዚአብሔር ጣፋጭ ሽታ እንዲሆን ታቀርበዋለህ።",
    "9": "በሰንበትም ቀን ነውር የሌለባቸውን ሁለት የአንድ አመት ተባት የበግ ጠቦቶች፥ ለእህልም ቁርባን በዘይት የተለወሰ ከመስፈሪያው ከአስር እጅ ሁለት እጅ መልካም ዱቄት፥ የመጠጡንም ቁርባን ታቀርባላችሁ።",
    "10": "በዘወትር ከሚቃጠለው መስዋእት ሌላ፥ ከመጠጡም ቁርባን ሌላ፥ በየሰንበቱ ሁሉ የምታቀርቡት የሚቃጠለው መስዋእት ይህ ነው።",
    "11": "በወሩም መባቻ ለእግዚአብሔር የሚቃጠል መስዋእት ታቀርባላችሁ፤ ሁለት ወይፈን፥ አንድ አውራ በግ፥ ነውርም የሌለባቸውን ሰባት የአንድ አመት ተባት የበግ ጠቦቶች፥",
    "12": "ለእያንዳንዱም ወይፈን ለእህል ቁርባን በዘይት የተለወሰ ከመስፈሪያው ከአስር እጅ ሶስት እጅ መልካም ዱቄት፥ ለአውራው በግም ለእህል ቁርባን በዘይት የተለወሰ ከመስፈሪያው ከአስር እጅ ሁለት እጅ መልካም ዱቄት፥",
    "13": "ለእያንዳንዱም ጠቦት ለእህል ቁርባን በዘይት የተለወሰ ከመስፈሪያው አስረኛ እጅ መልካም ዱቄት፥ ለሚቃጠል መስዋእት ለእግዚአብሔር ጣፋጭ ሽታ እንዲሆን በእሳት ታቀርባላችሁ።",
    "14": "የመጠጥ ቁርባናቸውም ለአንድ ወይፈን የኢን ግማሽ፥ ለአውራው በግም የኢን ሲሶ፥ ለአንዱም ጠቦት የኢን አራተኛ እጅ የወይን ጠጅ ይሆናል፤ ይህ ለአመቱ የወር መባቻ ሁሉ የሚቃጠል መስዋእት ነው።",
    "15": "ለእግዚአብሔርም ለሃጢአት መስዋእት አንድ አውራ ፍየል ታቀርባላችሁ፤ በዘወትር ከሚቃጠለው መስዋእትና ከመጠጡ ቁርባን ሌላ ይቀርባል።",
    "16": "በመጀመሪያው ወር ከወሩም በአስራ አራተኛው ቀን የእግዚአብሔር ፋሲካ ነው።",
    "17": "ከዚህም ወር በአስራ አምስተኛው ቀን በአል ይሆናል፤ ሰባት ቀን ቂጣ እንጀራ ትበላላችሁ።",
    "18": "በመጀመሪያው ቀን የተቀደሰ ጉባኤ ይሆናል፤ በእርሱም የተግባርን ስራ ሁሉ አትስሩበት።",
    "19": "በእሳትም የተደረገውን ለእግዚአብሔር የሚቃጠለውን መስዋእት ታቀርባላችሁ፤ ሁለት ወይፈኖች፥ አንድ አውራ በግ፥ ሰባት የአንድ አመት ተባት የበግ ጠቦቶች፤ ነውር የሌለባቸው ይሁኑላችሁ።",
    "20": "የእህል ቁርባናቸውንም በዘይት የተለወሰ መልካም ዱቄት፥ ለአንድ ወይፈን ከመስፈሪያው ከአስር እጅ ሶስት እጅ፥ ለአውራውም በግ ከመስፈሪያው ከአስር እጅ ሁለት እጅ፥",
    "21": "ለሰባቱም ጠቦቶች ለእያንዳንዱ ጠቦት ከመስፈሪያው አስረኛ እጅ ታቀርባላችሁ።",
    "22": "ማስተስረያ የሚሆንላችሁን አንድ አውራ ፍየል ለሃጢአት መስዋእት ታቀርባላችሁ።",
    "23": "ማልዶ ከሚቀርበው በዘወትር ከሚቃጠል መስዋእት ሌላ እነዚህን ታቀርባላችሁ።",
    "24": "ለእግዚአብሔር ጣፋጭ ሽታ እንዲሆን በእሳት የሚደረገውን የቁርባኑን መብል ሰባት ቀን በየእለቱ እንዲሁ ታቀርባላችሁ፤ በዘወትር ከሚቃጠለው መስዋእትና ከመጠጡ ቁርባን ሌላ ይቀርባል።",
    "25": "በሰባተኛውም ቀን የተቀደሰ ጉባኤ ይሁንላችሁ፤ የተግባርን ስራ ሁሉ አትስሩበት።",
    "26": "ደግሞ በበኩራት ቀን ከሰባቱ ሱባኤ በአላችሁ አዲሱን የእህል ቁርባን ለእግዚአብሔር ባቀረባችሁ ጊዜ፥ የተቀደሰ ጉባኤ ይሆንላችኋል፤ የተግባርን ስራ ሁሉ አትስሩበት።",
    "27": "ለእግዚአብሔርም ጣፋጭ ሽታ እንዲሆን የሚቃጠለውን መስዋእት ታቀርባላችሁ፤ ሁለት ወይፈኖች፥ አንድ አውራ በግ፥ ሰባት የአንድ አመት ተባት የበግ ጠቦቶች፥",
    "28": "ለእህል ቁርባናቸው በዘይት የተለወሰ መልካም ዱቄት፥ ለእያንዳንዱ ወይፈን ከመስፈሪያው ከአስር እጅ ሶስት እጅ፥ ለአንዱም አውራ በግ ከመስፈሪያው ከአስር እጅ ሁለት እጅ፥",
    "29": "ለሰባቱም ጠቦቶች ለእያንዳንዱ ጠቦት ከመስፈሪያው አስረኛ እጅ ታቀርባላችሁ።",
    "30": "ማስተስረያ የሚሆንላችሁን አንድ አውራ ፍየል ለሃጢአት መስዋእት ታቀርባላችሁ።",
    "31": "በዘወትር ከሚቃጠለው መስዋእትና ከእህሉ ቁርባን ሌላ እነርሱንና የመጠጥ ቁርባናቸውን ታቀርባላችሁ ነውርም የሌለባቸው ይሁኑ።"
}