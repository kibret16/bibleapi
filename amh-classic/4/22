{
    "1": "የእስራኤልም ልጆች ተጓዙ፥ በኢያሪኮ ፊት ለፊት በዮርዳኖስ ማዶ ባለው በሞአብ ሜዳ ሰፈሩ።",
    "2": "የሴፎር ልጅ ባላቅ እስራኤል በአሞራውያን ላይ ያደረገውን ሁሉ አየ።",
    "3": "ብዙም ነበረና ሞአብ ከህዝቡ እጅግ ፈራ፤ ከእስራኤልም ልጆች የተነሳ ሞአብ ደነገጠ።",
    "4": "ሞአብም የምድያምን ሽማግሌዎች፦ በሬ የለመለመውን ሳር እንደሚጨርስ ይህ ጭፍራ በዙሪያችን ያለውን ሁሉ ይጨርሳል አላቸው። በዚያን ጊዜም የሴፎር ልጅ ባላቅ የሞአብ ንጉስ ነበረ።",
    "5-6": "በወንዙ አጠገብ ባለችው በህዝቡ ልጆች ምድር በፋቱራ ወደ ተቀመጠው ወደ ቢኦር ልጅ ወደ በለአም፦ እነሆ፥ ከግብፅ የወጣ ህዝብ አለ፤ እነሆም፥ የምድሩን ሁሉ ፊት ሸፈነ፥ በአቅራቢያችንም ተቀምጦአል፤ አሁንም ይህ ህዝብ ከእኔ ይበልጣልና ልወጋቸውና ከምድሪቱ ላሳድዳቸው እችል እንደ ሆነ፥ እባክህ፥ ና ርገምልኝ፤ አንተ የመረቅኸው ምሩቅ የረገምኸውም ርጉም እንደ ሆነ አውቃለሁና ብሎ ይጠሩት ዘንድ መልእክተኞቹን ላከ።",
    "7": "የሞአብ ሽማግሌዎችና የምድያም ሽማግሌዎችም የምዋርቱን ዋጋ በእጃቸው ይዘው ሄዱ፤ ወደ በለአምም መጡ፥ የባላቅንም ቃል ነገሩት።",
    "8": "እርሱም፦ ዛሬ ሌሊት በዚህ እደሩ፥ እግዚአብሔርም እንደሚነግረኝ እመልስላችኋለሁ አላቸው፤ የሞአብም አለቆች በበለአም ዘንድ ተቀመጡ።",
    "9": "እግዚአብሔርም ወደ በለአም መጥቶ፦ እነዚህ በአንተ ዘንድ ያሉ ሰዎች እነማን ናቸው? አለው።",
    "10-11": "በለአምም እግዚአብሔርን፦ የሞአብ ንጉስ የሴፎር ልጅ ባላቅ፦ እነሆ፥ ከግብፅ የወጣ ህዝብ የምድርን ፊት ሸፈነ፥ አሁንም ና እርሱንም ርገምልኝ፤ ምናልባት እወጋው አሳድደውም ዘንድ እችል እንደ ሆነ ብሎ ወደ እኔ ልኮአል አለው።",
    "12": "እግዚአብሔርም በለአምን፦ ከእነርሱ ጋር አትሂድ፤ የተባረከ ነውና ህዝቡን አትረግምም አለው።",
    "13": "በለአምም ሲነጋ ተነስቶ የባላቅን አለቆች፦ ከእናንተ ጋር እሄድ ዘንድ እግዚአብሔር አልፈቀደምና ወደ ምድራችሁ ሂዱ አላቸው።",
    "14": "የሞአብ አለቆች ተነሱ፥ ወደ ባላቅም መጥተው፦ በለአም ከእኛ ጋር ይመጣ ዘንድ አልፈቀደም አሉት።",
    "15": "ባላቅም ደግሞ ከፊተኞች የበዙና የከበሩ ሌሎችን አለቆች ሰደደ።",
    "16-17": "ወደ በለአምም መጥተው፦ የሴፎር ልጅ ባላቅ፦ ክብርህን እጅግ ታላቅ አደርገዋለሁና፥ የተናገርኸውንም ሁሉ አደርግልሃለሁና እባክህ፥ ወደ እኔ ትመጣ ዘንድ ምንም አይከልክልህ፤ እባክህ፥ ና፥ ይህን ህዝብ ርገምልኝ አለ ብለው ነገሩት።",
    "18": "በለአምም መልሶ የባላቅን ባርያዎች፦ ባላቅ በቤቱ የሞላውን ወርቅና ብር ቢሰጠኝ፥ በትንሹ ወይም በትልቁ ቢሆን የአምላኬን የእግዚአብሔርን ቃል እተላለፍ ዘንድ አይቻለኝም፤",
    "19": "አሁንም እግዚአብሔር ደግሞ የሚነግረኝን አውቅ ዘንድ፥ እባካችሁ፥ ዛሬ ሌሊት ደግሞ በዚህ እደሩ አላቸው።",
    "20": "እግዚአብሔርም ወደ በለአም በሌሊት መጥቶ፦ ሰዎቹ ይጠሩህ ዘንድ መጥተው እንደ ሆነ፥ ተነሳ ከእነርሱም ጋር ሂድ፤ ነገር ግን የምነግርህን ቃል ብቻ ታደርጋለህ አለው።",
    "21": "በለአምም ሲነጋ ተነሳ፥ አህያይቱንም ጭኖ ከሞአብ አለቆች ጋር ሄደ።",
    "22": "እርሱም ስለ ሄደ እግዚአብሔር ተቆጣ፤ የእግዚአብሔርም መልአክ ሊቋቋመው በመንገድ ላይ ቆመ። እርሱም በአህያይቱ ላይ፥ ሁለቱም ሎሌዎቹ ከእርሱ ጋር ነበሩ።",
    "23": "አህያይቱም የእግዚአብሔርን መልአክ በመንገድ ላይ ቆሞ የተመዘዘም ሰይፍ በእጁ ይዞ አየች፤ ከመንገዱም ፈቀቅ ብላ ወደ እርሻው ውስጥ ገባች፤ በለአምም ወደ መንገድ ይመልሳት ዘንድ አህያይቱን መታት።",
    "24": "የእግዚአብሔርም መልአክ ከወይኑ ቦታዎች መካከል በወዲያና በወዲህ ወገን ግንብ በነበረበት በጠባብ መንገድ ላይ ቆመ።",
    "25": "አህያይቱም የእግዚአብሔርን መልአክ አይታ ወደ ቅጥሩ ተጠጋች፥ የበለአምንም እግር ከቅጥሩ ጋር አጣበቀች፤ እርሱም ደግሞ መታት።",
    "26": "የእግዚአብሔርም መልአክ ወደ ፊት ሄደ፥ በቀኝና በግራ መተላለፊያ በሌለበት በጠባብ ስፍራ ቆመ።",
    "27": "አህያይቱም የእግዚአብሔርን መልአክ አየች፥ ከበለአምም በታች ተኛች፤ በለአምም እጅግ ተቆጣ፥ አህያይቱንም በበትሩ ደበደባት።",
    "28": "እግዚአብሔርም የአህያይቱን አፍ ከፈተ፥ በለአምንም፦ ሶስት ጊዜ የመታኸኝ ምን አድርጌብህ ነው? አለችው።",
    "29": "በለአምም አህያይቱን፦ ስላላገጥሽብኝ ነው፤ በእጄስ ሰይፍ ቢኖር አሁን በገደልሁሽ ነበር አላት።",
    "30": "አህያይቱም በለአምን፦ ከብዙ ዘመን ጀምሮ እስከ ዛሬ ድረስ የምትቀመጥብኝ አህያህ አይደለሁምን? በውኑ እንዲህ አደርግ ዘንድ ልማዴ ነበረን? አለችው። እርሱም፦ እንዲህ አላደረግሽብኝም አላት።",
    "31": "እግዚአብሔርም የበለአምን አይኖች ከፈተ፤ የእግዚአብሔርን መልአክ በመንገድ ላይ ቆሞ የተመዘዘም ሰይፍ በእጁ ይዞ አየ፤ ሰገደም፥ በግምባሩም ወደቀ።",
    "32": "የእግዚአብሔርም መልአክ፦ አህያህን ሶስት ጊዜ ለምን መታህ? እነሆ፥ መንገድህ በፊቴ ጠማማ ነውና እቋቋምህ ዘንድ ወጥቼአለሁ፤",
    "33": "አህያይቱም አይታኝ ከፊቴ ሶስት ጊዜ ፈቀቅ አለች፤ ከፊቴስ ፈቀቅ ባላለች በእውነት አሁን አንተን በገደልሁህ፥ እርስዋንም ባዳንኋት ነበር አለው።",
    "34": "በለአምም የእግዚአብሔርን መልአክ፦ በድያለሁ፤ አንተ በመንገድ ላይ በፊቴ እንደቆምህብኝ አላወቅሁም፤ እንግዲህም አሁን አትወድድ እንደ ሆነ እመለሳለሁ አለው።",
    "35": "የእግዚአብሔርም መልአክ በለአምን፦ ከሰዎቹ ጋር ሂድ፥ ነገር ግን የምናገርህን ቃል ብቻ ትናገራለህ አለው። በለአምም ከባላቅ አለቆች ጋር ሄደ።",
    "36": "ባላቅም በለአም እንደ መጣ በሰማ ጊዜ በአርኖን ዳር ዳርቻ በመጨረሻ ወዳለችው ወደ ሞአብ ከተማ ሊገናኘው ወጣ።",
    "37": "ባላቅም በለአምን፦ በውኑ አንተን ለመጥራት አልላክሁብህምን? ለምንስ ወደ እኔ አልመጣህም? በውኑ አንተን ለማክበር እኔ አልችልምን? አለው።",
    "38": "በለአምም ባላቅን፦ እነሆ፥ ወደ አንተ መጥቼአለሁ በውኑ አሁን አንዳችን ነገር እናገር ዘንድ እችላለሁን? እግዚአብሔር በአፌ የሚያደርገውን ቃል እርሱን እናገራለሁ አለው።",
    "39": "በለአምም ከባላቅ ጋር ሄደ፥ ወደ ቂርያት ሃፆትም መጡ።",
    "40": "ባላቅም በሬዎችንና በጎችን አርዶ ወደ በለአም ከእርሱም ጋር ወዳሉት አለቆች ላከ።",
    "41": "በነጋውም ባላቅ በለአምን ይዞ ወደ በአል ኮረብታ መስገጃ አወጣው፤ በዚያም ሆኖ የህዝቡን ዳርቻ አየ።"
}