{
    "1": "እግዚአብሔርም ሙሴን እንዲህ ብሎ ተናገረው፦",
    "2": "ሁለት የብር መለከቶች አጠፍጥፈህ ለአንተ አድርግ፤ ማህበሩን ለመጥራት ከሰፈራቸውም ለማስጓዝ ይሁኑልህ።",
    "3": "ሁለቱም መለከቶች በተነፉ ጊዜ ማህበሩ ሁሉ ወደ አንተ ወደ መገናኛው ድንኳን ደጃፍ ይሰብሰቡ።",
    "4": "አንድ መለከት ሲነፋ ታላላቆቹ የእስራኤል አእላፍ አለቆች ወደ አንተ ይሰብሰቡ።",
    "5": "መለከትንም ከፍ ባለ ድምፅ ስትነፉ በምስራቅ በኩል የሰፈሩት ይጓዙ።",
    "6": "ሁለተኛውንም ከፍ ባለ ድምፅ ስትነፉ በደቡብ በኩል የሰፈሩት ይጓዙ፤ ለማስጓዝ መለከትን ይነፋሉ።",
    "7": "ጉባኤውም በሚሰበሰብበት ጊዜ ንፉ፥ ነገር ግን ድምፁን ከፍ አታድርጉት።",
    "8": "የአሮንም ልጆች ካህናቱ መለከቶቹን ይንፉ፤ እነርሱም ለልጅ ልጃችሁ ለዘላለም ስርአት ይሁኑ።",
    "9": "በሚገፋችሁም ጠላት ላይ በምድራችሁ ወደ ሰልፍ ስትወጡ ከፍ ባለ ድምፅ መለከቶቹን ንፉ፤ በእግዚአብሔርም በአምላካችሁ ፊት ትታሰባላችሁ፥ ከጠላቶቻችሁም ትድናላችሁ።",
    "10": "ደግሞ በደስታችሁ ቀን፥ በበአላታችሁም ዘመን፥ በወርም መባቻ፥ በሚቃጠል መስዋእታችሁና በደህንነት መስዋእታችሁ ላይ መለከቶቹን ንፉ፤ እነርሱም በአምላካችሁ ፊት ለመታሰቢያ ይሆኑላችኋል፤ እኔ እግዚአብሔር አምላካችሁ ነኝ።",
    "11": "በሁለተኛውም አመት በሁለተኛው ወር ከወሩም በሃያኛው ቀን እንዲህ ሆነ፤ ደመናው ከምስክሩ ማደሪያ ላይ ተነሳ።",
    "12": "የእስራኤልም ልጆች ከሲና ምድረ በዳ በየጉዞአቸው ተጓዙ፤ ደመናውም በፋራን ምድረ በዳ ቆመ።",
    "13": "በመጀመሪያም እግዚአብሔር በሙሴ እጅ እንዳዘዘ ተጓዙ።",
    "14": "በመጀመሪያም የይሁዳ ልጆች ሰፈር አላማ በየሰራዊታቸው ተጓዘ፤ በሰራዊቱም ላይ የአሚናዳብ ልጅ ነአሶን አለቃ ነበረ።",
    "15": "በይሳኮርም ልጆች ነገድ ሰራዊት ላይ የሶገር ልጅ ናትናኤል አለቃ ነበረ።",
    "16": "በዛብሎንም ልጆች ነገድ ሰራዊት ላይ የኬሎን ልጅ ኤልያብ አለቃ ነበረ።",
    "17": "ማደሪያውም ተነቀለ፤ ማደሪያውንም የተሸከሙ የጌድሶን ልጆችና የሜራሪ ልጆች ተጓዙ።",
    "18": "የሮቤልም ሰፈር አላማ በየሰራዊታቸው ተጓዘ፤ በሰራዊቱም ላይ የሰዲዮር ልጅ ኤሊሱር አለቃ ነበረ።",
    "19": "በስምኦንም ልጆች ነገድ ሰራዊት ላይ የሱሪሰዳይ ልጅ ሰለሚኤል አለቃ ነበረ።",
    "20": "በጋድም ልጆች ነገድ ሰራዊት ላይ የራጉኤል ልጅ ኤሊሳፍ አለቃ ነበረ።",
    "21": "ቀአታውያንም መቅደሱን ተሸክመው ተጓዙ፤ እነዚህም እስኪመጡ ድረስ እነዚያ ማደሪያውን ተከሉ።",
    "22": "የኤፍሬምም ልጆች ሰፈር አላማ በየሰራዊታቸው ተጓዘ፤ በሰራዊቱም ላይ የአሚሁድ ልጅ ኤሊሳማ አለቃ ነበረ።",
    "23": "በምናሴም ልጆች ነገድ ሰራዊት ላይ የፍዳሱር ልጅ ገማልኤል አለቃ ነበረ።",
    "24": "በብንያምም ልጆች ነገድ ሰራዊት ላይ የጋዴዮን ልጅ አቢዳን አለቃ ነበረ።",
    "25": "ከሰፈሮቹ ሁሉ በኋላ የሆነ የዳን ልጆች ሰፈር አላማ በየሰራዊታቸው ተጓዘ፤ በሰራዊቱም ላይ የአሚሳዳይ ልጅ አኪኤዘር አለቃ ነበረ።",
    "26": "በአሴርም ልጆች ነገድ ሰራዊት ላይ የኤክራን ልጅ ፋግኤል አለቃ ነበረ።",
    "27": "በንፍታሌምም ልጆች ነገድ ሰራዊት ላይ የኤናን ልጅ አኪሬ አለቃ ነበረ።",
    "28": "እንዲሁ የእስራኤል ልጆች ጉዞ በየሰራዊታቸው ነበረ፤ እነርሱም ተጓዙ።",
    "29": "ሙሴም የሚስቱን አባት የምድያማዊውን የራጉኤልን ልጅ ኦባብን፦ እግዚአብሔር፦ ለእናንተ እሰጠዋለሁ ወዳለው ስፍራ እንሄዳለን፤ እግዚአብሔር ስለ እስራኤል መልካምን ነገር ተናግሮአልና አንተ ከእኛ ጋር ና፥ መልካምን እናደርግልሃለን አለው።",
    "30": "እርሱም፦ አልሄድም፥ ነገር ግን ወደ አገሬና ወደ ዘመዶቼ እሄዳለሁ አለው።",
    "31": "እርሱም፦ እባክህ፥ በምድረ በዳ የምንሰፍርበትን አንተ ታውቃለህና፥ እንደ አይኖቻችንም ትሆንልናለህና አትተወን፤",
    "32": "ከእኛም ጋር ብትሄድ እግዚአብሔር ከሚያደርግልን መልካም ነገር ሁሉ እኛ ለአንተ እናደርጋለን አለ።",
    "33": "ከእግዚአብሔርም ተራራ የሶስት ቀን መንገድ ያህል ተጓዙ፤ የእግዚአብሔርም የኪዳኑ ታቦት የሚያድርበትን ስፍራ ይፈልግላቸው ዘንድ የሶስት ቀን መንገድ ቀደማቸው።",
    "34": "ከሰፈራቸውም በተጓዙ ጊዜ የእግዚአብሔር ደመና ቀን ቀን በላያቸው ነበረ።",
    "35": "ሙሴም ታቦቱ በተጓዘ ጊዜ፦ አቤቱ፥ ተነሳ፥ ጠላቶችህም ይበተኑ፥ የሚጠሉህም ከፊትህ ይሽሹ ይል ነበር።",
    "36": "ባረፈም ጊዜ፦ አቤቱ፥ ወደ እስራኤል እልፍ አእላፋት ተመለስ ይል ነበር።"
}