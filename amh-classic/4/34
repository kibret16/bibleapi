{
    "1": "እግዚአብሔርም ሙሴን እንዲህ ብሎ ተናገረው፦",
    "2": "የእስራኤልን ልጆች እንዲህ ብለህ እዘዛቸው፦ ወደ ከነአን ምድር በገባችሁ ጊዜ፥ ርስት ትሆናችሁ ዘንድ በእጣ የምትደርሳችሁ ምድር፥ በዳርቻዋ ያለች የከነአን ምድር፥ ይህች ናት፤",
    "3": "የደቡቡ ወገን ከፂን ምድረ በዳ በኤዶምያስ በኩል ይሆናል፤ የደቡቡም ዳርቻ ከጨው ባህር ዳር በምስራቅ በኩል ይጀምራል፤",
    "4": "ዳርቻችሁም በአቅረቢም አቀበት በደቡብ በኩል ይዞራል ወደ ፂንም ያልፋል፤ መውጫውም በቃዴስ በርኔ በደቡብ በኩል ይሆናል፤ ወደ ሃፀርአዳር ይሄዳል ወደ አፅሞንም ያልፋል፤",
    "5": "ዳርቻውም ከአፅሞን ወደ ግብፅ ወንዝ ይዞራል፥ መውጫውም በባህሩ በኩል ይሆናል።",
    "6": "ለምእራብም ዳርቻ ታላቁ ባህር ዳርቻችሁ ይሆናል፤ ይህ የምእራብ ዳርቻችሁ ይሆናል።",
    "7": "የሰሜንም ዳርቻችሁ ይህ ይሆናል፤ ከታላቁ ባህር ወደ ሆር ተራራ ምልክት ታመለክታላችሁ፤",
    "8": "ከሆርም ተራራ ወደ ሃማት መግቢያ ምልክት ታመለክታላችሁ የዳርቻውም መውጫ በፅዳድ ይሆናል፤",
    "9": "ዳርቻውም ወደ ዚፍሮን ያልፋል እስከ ሃፀርኤናንም ድረስ ይወጣል፤፤ ይህ የሰሜን ዳርቻችሁ ይሆናል።",
    "10": "የምስራቁንም ዳርቻችሁን ከሃፀርኤናን ወደ ሴፋማ ምልክት ታመለክታላችሁ፤",
    "11": "ዳርቻውም ከሴፋማ በአይን ምስራቅ ወዳለው ወደ ሪብላ ይወርዳል፤ እስከ ኪኔሬት የባህር ወሽመጥ በምስራቅ በኩል ይደርሳል፤",
    "12": "ዳርቻውም ወደ ዮርዳኖስ ይወርዳል፥ መውጫውም በጨው ባህር ይሆናል። ምድራችሁ እንደ ዳርቻዋ በዙሪያዋ ይህች ናት።",
    "13": "ሙሴም የእስራኤልን ልጆች እንዲህ ብሎ አዘዛቸው፦ እግዚአብሔር ለዘጠኝ ነገድ ተኩል ይሰጡአቸው ዘንድ ያዘዘ በእጣ የምትወርሱአት ምድር ይህች ናት፤",
    "14": "የሮቤልም ልጆች ነገድ በየአባቶቻቸው ቤት፥ የጋድም ልጆች ነገድ በየአባቶቻቸው ቤት፥ የምናሴም ነገድ እኩሌታ ርስታቸውን ወርሰዋል።",
    "15": "እነዚህ ሁለቱ ነገድና የአንዱ ነገድ እኩሌታ ርስታቸውን በዮርዳኖስ ማዶ በኢያሪኮ አንፃር በምስራቅ በኩል ወረሱ።",
    "16": "እግዚአብሔርም ሙሴን እንዲህ ብሎ ተናገረው፦",
    "17": "ምድሪቱን ርስት አድርገው የሚከፍሉላችሁ ሰዎች ስማቸው ይህ ነው፤ ካህኑ አልአዛርና የነዌ ልጅ ኢያሱ።",
    "18": "ምድሪቱንም ርስት አድርገው ይከፍሉ ዘንድ ከየነገዱ አንድ አንድ አለቃ ትወስዳላችሁ።",
    "19": "የሰዎቹም ስም ይህ ነው፤ ከይሁዳ ነገድ የዮፎኒ ልጅ ካሌብ፥",
    "20": "ከስምኦን ልጆች ነገድ የአሚሁድ ልጅ ሰላሚኤል፥",
    "21": "ከብንያም ነገድ የኪስሎን ልጅ ኤልዳድ፥",
    "22": "ከዳን ልጆች ንገድ አንድ አለቃ የዮግሊ ልጅ ቡቂ፥",
    "23": "ከዮሴፍም ልጆች ከምናሴ ልጆች ነገድ አንድ አለቃ የሱፊድ ልጅ አኒኤል፥",
    "24": "ከኤፍሬም ልጆች ነገድ አንድ አለቃ የሺፍጣን ልጅ ቀሙኤል፥",
    "25": "ከዛብሎን ልጆች ነገድ አንድ አለቃ የፈርናክ ልጅ ኤሊሳፈን፥",
    "26": "ከይሳኮር ልጆች ነገድ አንድ አለቃ የሆዛ ልጅ ፈልጢኤል፥",
    "27": "ከአሴር ልጆች ነገድ አንድ አለቃ የሴሌሚ ልጅ አሂሁድ፥",
    "28": "ከንፍታሌም ልጆች ነገድ አንድ አለቃ የአሚሁድ ልጅ ፈዳሄል።",
    "29": "እግዚአብሔር በከነአን ምድር ለእስራኤል ልጆች ርስታቸውን ይከፍሉ ዘንድ ያዘዛቸው እነዚህ ናቸው።"
}