{
    "1": "ከዮሴፍ ልጆች ወገኖች የምናሴ ልጅ የማኪር ልጅ የገለአድ ልጆች ወገን አለቆች ቀረቡ፥ በሙሴና በእስራኤልም ልጆች አባቶች አለቆች ፊት ተናገሩ፤",
    "2": "አሉም፦ ምድሪቱን ለእስራኤል ልጆች ርስት አድርገህ በእጣ ከፍለህ ትሰጣቸው ዘንድ እግዚአብሔር አንተን ጌታችንን አዘዘህ፤ እግዚአብሔርም የወንድማችንን የሰለጰአድን ርስት ለሴቶች ልጆቹ ትሰጥ ዘንድ አንተን ጌታችንን አዘዘ።",
    "3": "ከሌላም ከእስራኤል ልጆች ነገድ ባል ቢያገቡ፥ ርስታቸው ከአባቶቻችን ርስት ይነቀላል፥ እነርሱም ለሚሆኑበት ለሌላው ነገድ ርስት ይጨመራል፤ እንደዚህም የርስታችን እጣ ይጎድላል።",
    "4": "ለእስራኤልም ልጆች ኢዮቤልዩ በመጣ ጊዜ ርስታቸው ለሚሆኑበት ነገድ ርስት ይጨመራል፤ እንደዚህም ርስታቸው ከአባቶቻችን ነገድ ርስት ይጎድላል።",
    "5": "ሙሴም የእስራኤልን ልጆች እንደ እግዚአብሔር ቃል እንዲህ ብሎ አዘዛቸው፦ የዮሴፍ ልጆች ነገድ በእውነት ተናገሩ።",
    "6": "እግዚአብሔር ስለ ሰለጰአድ ሴቶች ልጆች ያዘዘው ነገር ይህ ነው፤ የወደዱትን ያግቡ ነገር ግን ከአባታቸው ነገድ ብቻ ያግቡ።",
    "7": "እንደዚህም የእስራኤል ልጆች ርስት ከነገድ ወደ ነገድ ምንም አይተላለፍ፤ ከእስራኤልም ልጆች እያንዳንዱ ወደ አባቶቹ ነገድ ርስት ይጠጋ።",
    "8": "ከእስራኤልም ልጆች እያንዳንዱ ሰው የአባቶቹን ርስት ይወርስ ዘንድ፥ ከእስራኤል ልጆች ነገድ ሁሉ ርስት ያላት ሴት ልጅ ሁሉ ከአባትዋ ነገድ ባል ታግባ።",
    "9": "እንደዚህም ከአንድ ነገድ ወደ ሌላ ነገድ ምንም ርስት አይተላለፍ፤ ከእስራኤልም ልጆች ነገድ እያንዳንዱ ወደ ርስቱ ይጠጋ።",
    "10": "እግዚአብሔርም ሙሴን እንዳዘዘው እንዲሁ የሰለጰአድ ሴቶች ልጆች አደረጉ።",
    "11": "የሰለጰአድ ልጆች ማህለህ፥ ቲርፃ፥ ኤግላ፥ ሚልካ፥ ኑአ ከአባታቸው ወንድሞች ልጆች ጋር ተጋቡ።",
    "12": "ከዮሴፍ ልጅ ከምናሴ ልጆች ወገኖች ባሎቻቸውን አገቡ፥ ርስታቸውም በአባታቸው ነገድ ፀና።",
    "13": "እግዚአብሔር በሙሴ እጅ የእስራኤልን ልጆች በዮርዳኖስ አጠገብ በኢያሪኮ አንፃር በሞአብ ሜዳ ያዘዛቸው ትእዛዝና ፍርድ እነዚህ ናቸው።"
}