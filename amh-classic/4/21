{
    "1": "በደቡብም በኩል ተቀምጦ የነበረው ከነአናዊው የአራድ ንጉስ በአታሪም መንገድ እስራኤል እንደ መጡ ሰማ፤ ከእስራኤልም ጋር ሰልፍ አደረገ ከእነርሱም ምርኮ ማረከ።",
    "2": "እስራኤልም ለእግዚአብሔር፦ እነዚህን አሳልፈህ በእጄ ብትሰጣቸው ከተሞቻቸውን እርም ብዬ አጠፋለሁ ብሎ ስእለት ተሳለ።",
    "3": "እግዚአብሔርም የእስራኤልን ድምፅ ሰማ፥ ከነአናውያንንም አሳልፎ ሰጣቸው፤ እነርሱንም ከተሞቻቸውንም እርም ብለው አጠፉ፤ የዚያንም ስፍራ ስም ሄርማ ብለው ጠሩት።",
    "4": "ከሆርም ተራራ ከኤዶምያስ ምድር ርቀው ሊዞሩ በኤርትራ ባህር መንገድ ተጓዙ፤ የህዝቡም ሰውነት ከመንገዱ የተነሳ ደከመ።",
    "5": "ህዝቡም በእግዚአብሔርና በሙሴ ላይ፦ በምድረ በዳ እንሞት ዘንድ ከግብፅ ለምን አወጣችሁን? እንጀራ የለም፥ ውሃ የለም፤ ሰውነታችንም ይህን ቀላል እንጀራ ተፀየፈ ብለው ተናገሩ።",
    "6": "እግዚአብሔርም በህዝቡ ላይ እባቦችን ሰደደ፥ ህዝቡንም ነደፉ፤ ከእስራኤልም ብዙ ሰዎች ሞቱ።",
    "7": "ህዝቡም ወደ ሙሴ መጥተው፦ በእግዚአብሔርና በአንተ ላይ ስለ ተናገርን በድለናል፤ እባቦችን ከእኛ ያርቅልን ዘንድ ወደ እግዚአብሔር ፀልይልን አሉት።",
    "8": "ሙሴም ስለ ህዝቡ ፀለየ። እግዚአብሔርም ሙሴን፦ እባብን ሰርተህ በአላማ ላይ ስቀል የተነደፈውም ሁሉ ሲያያት በህይወት ይኖራል አለው።",
    "9": "ሙሴም የናሱን እባብ ሰርቶ በአላማ ላይ ሰቀለ፤ እባብም የነደፈችው ሰው ሁሉ የናሱን እባብ ባየ ጊዜ ዳነ።",
    "10": "የእስራኤልም ልጆች ተጓዙ፥ በኦቦትም ሰፈሩ።",
    "11": "ከኦቦትም ተጉዘው በሞአብ ፊት ለፊት ባለችው ምድረ በዳ፥ በፀሃይ መውጫ በኩል፥ በኢዬአባሪም ሰፈሩ።",
    "12": "ከዚያም ተጉዘው በዘሬድ ሸለቆ ሰፈሩ።",
    "13": "ከዚያም ተጉዘው ከአሞራውያን ዳርቻ በሚወጣው ምድረ በዳ ውስጥ በአሮኖን ማዶ ሰፈሩ፤ አሮኖን በሞአብና በአሞራውያን መካከል ያለ የሞአብ ዳርቻ ነውና።",
    "14": "ስለዚህ በእግዚአብሔር የጦርነት መፅሃፍ እንዲህ ተባለ፦ ዋሄብ በሱፋ፥ የአርኖንም ሸለቆች፥",
    "15": "ወደ ኤር ማደሪያ የሚወርድ በሞአብም ዳርቻ የሚጠጋ የሸለቆች ፈሳሽ።",
    "16": "ከዚያም ወደ ብኤር ተጓዙ፤ ይኸውም እግዚአብሔር ሙሴን፦ ህዝቡን ሰብስብ ውሃንም እሰጣቸዋለሁ ብሎ የተናገረለት ጉድጓድ ነው።",
    "17": "በዚያም ጊዜ እስራኤል ይህን መዝሙር ዘመረ። አንተ ምንጭ ሆይ፥ ፍለቅ፤ እናንተ ዘምሩለት፤",
    "18": "በበትረ መንግስት በበትራቸውም የህዝብ አዛውንቶች ያጎደጎዱት፥ አለቆችም የቆፈሩት ጉድጓድ።",
    "19": "ከምድረ በዳም ወደ መቴና ተጓዙ፤ ከመቴናም ወደ ነሃሊኤል፥ ከነሃሊኤልም ወደ ባሞት፥",
    "20": "ከባሞትም ምድረ በዳውን ከላይ ወደሚመለከተው ወደ ፈስጋ ተራራ ራስ በሞአብ በረሃ ወዳለው ሸለቆ ተጓዙ።",
    "21-22": "እስራኤልም፦ በምድርህ ላይ እንለፍ፤ ወደ እርሻና ወደ ወይን ቦታ አንገባም፤ ከጉድጓድም ውሃን አንጠጣም፤ ከምድርህ ዳርቻ እስክንወጣ ድረስ በንጉስ ጎዳና እንሄዳለን ብለው ወደ አሞራውያን ንጉስ ወደ ሴዎን መልእክተኞችን ላኩ።",
    "23": "ሴዎንም እስራኤል በምድሩ ላይ ያልፍ ዘንድ እንቢ አለ፤ ሴዎንም ህዝቡን ሁሉ ሰበሰበ፥ እስራኤልንም ለመውጋት ወደ ምድረ በዳ ወጣ፥ ወደ ያሃፅም መጣ፥ ከእስራኤልም ጋር ተዋጋ።",
    "24": "እስራኤልም በሰይፍ መታው፥ ምድሩንም ከአርኖን ጀምሮ እስከ አሞን ልጆች እስከ ያቦቅ ድረስ ወረሰ፤ የአሞንም ልጆች ዳርቻ የፀና ነበረ።",
    "25": "እስራኤልም እነዚህን ከተሞች ሁሉ ወሰደ፤ እስራኤልም በአሞራውያን ከተሞች ሁሉ በሃሴቦንና በመንደሮቹ ሁሉ ተቀመጠ።",
    "26": "ሃሴቦንም የአሞራውያን ንጉስ የሴዎን ከተማ ነበረ፤ እርሱም የፊተኛውን የሞአብን ንጉስ ወግቶ እስከ አርኖን ድረስ ምድሩን ሁሉ ከእጁ ወስዶ ነበር።",
    "27": "ስለዚህ በምሳሌ እንዲህ ተብሎ ተነገረ። ወደ ሃሴቦን ኑ፤ የሴዎን ከተማ ይሰራ፥ ይመስረት፤",
    "28": "እሳት ከሃሴቦን፥ ነበልባልም ከሴዎን ከተማ ወጣ፤ የሞአብን ኤር፥ የአርኖንን ተራራ አለቆች በላ፤",
    "29": "ሞአብ ሆይ፥ ወዮልህ! የከሞስ ህዝብ ሆይ፥ ጠፋህ፤ ወንዶች ልጆቹን ለሽሽት፥ ሴቶች ልጆቹንም ለምርኮ፥ ለአሞራውያን ንጉስ ለሴዎን ሰጠ።",
    "30": "ገተርናቸው፤ ከሃሴቦን እስከ ዴቦን ድረስ ጠፉ፤ ኖፋም እስኪደርሱ እስከ ሜድባ አፈረስናቸው።",
    "31": "እስራኤልም እንደዚህ በአሞራውያን ምድር ተቀመጡ።",
    "32": "ሙሴም ሰላዮችን ወደ ኢያዜር ሰደደ፤ መንደሮችዋንም ወሰዱ፥ በዚያም የነበሩትን አሞራውያን አባረሩ።",
    "33": "ተመልሰውም በበሳን መንገድ ወጡ፤ የባሳንም ንጉስ አግ ከህዝቡ ሁሉ ጋር በኤድራይ ይወጋቸው ዘንድ ወጣ።",
    "34": "እግዚአብሔርም ሙሴን፦ እርሱንና ህዝቡን ሁሉ ምድሪቱንም አሳልፌ በእጅህ ሰጥቼአለሁና አትፍራው፤ በሃሴቦንም በተቀመጠው በአሞራውያን ንጉስ በሴዎን እንዳደረግህ እንዲሁ ታደርግበታለህ አለው።",
    "35": "እርሱንና ልጆቹን ህዝቡንም ሁሉ መቱ ሰውም አልቀረለትም፤ ምድሩንም ወረሱ።"
}