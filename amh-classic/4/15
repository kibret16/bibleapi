{
    "1": "እግዚአብሔርም ሙሴን እንዲህ ብሎ ተናገረው፦",
    "2": "ለእስራኤል ልጆች እንዲህ ብለህ ንገራቸው፦ ወደምሰጣችሁ ወደ መኖሪያችሁ ምድር በገባችሁ ጊዜ፥",
    "3": "ስእለታችሁን ልትፈፅሙ፥ ወይም በፈቃዳችሁ፥ ወይም በበአላችሁ፥ ለእግዚአብሔር ጣፋጭ ሽታ ታደርጉ ዘንድ ከበሬ ወይም ከበግ መንጋ የሚቃጠል መስዋእት ወይም መስዋእት የሚሆን የእሳት ቁርባን ለእግዚአብሔር ብታቀርቡ፥",
    "4-5": "ቁርባኑን ለእግዚአብሔር የሚያቀርብ ከሚቃጠል መስዋእት ወይም ከሌላ መስዋእት ጋር ለእያንዳንዱ ጠቦት የኢን መስፈሪያ አራተኛ እጅ በሆነ ዘይት የተለወሰ ከመስፈሪያው ከአስር እጅ አንድ እጅ የሆነ መልካም ዱቄት ለእህል ቁርባን፥ የኢን መስፈሪያ አራተኛ እጅ የወይን ጠጅ ለመጠጥ ቁርባን ያዘጋጃል።",
    "6-7": "ለአንዱም አውራ በግ ለእግዚአብሔር ጣፋጭ ሽታ እንዲሆን የኢን መስፈሪያ ሲሶ በሆነ ዘይት የተለወሰ ከመስፈሪያው ከአስር እጅ ሁለት እጅ መልካም ዱቄት ለእህል ቁርባን ታዘጋጃለህ፤ የኢን መስፈሪያ ሲሶም የወይን ጠጅ ለመጠጥ ቁርባን ታቀርባለህ።",
    "8": "ለሚቃጠልም መስዋእት ወይም ለሌላ መስዋእት ወይም ስእለትን ለመፈፀም ወይም ለደህንነት መስዋእት ወይፈንን ለእግዚአብሔር ብታዘጋጅ፥",
    "9": "ከወይፈኑ ጋር የኢን መስፈሪያ ግማሽ በሆነ ዘይት የተለወሰ ከመስፈሪያው ከአስር እጅ ሶስት እጅ መልካም ዱቄት ለእህል ቁርባን ታቀርባለህ።",
    "10": "ለእግዚአብሔር ጣፋጭ ሽታ እንዲሆን በእሳት ለተደረገ ቁርባን፥ የኢን መስፈሪያ ግማሽ የወይን ጠጅ ለመጠጥ ቁርባን ታቀርባለ።",
    "11": "እንዲሁ ለእያንዳንዱ ወይፈን ወይም ለእያንዳንዱ አውራ በግ ወይም ለእያንዳንዱ ተባት የበግ ወይም የፍየል ጠቦት ይደረጋል።",
    "12": "እንዳዘጋጃችሁት ቁጥር፥ እንዲሁ እንደ ቁጥራቸው ለእያንዳንዱ ታደርጋላችሁ።",
    "13": "የአገር ልጅ ሁሉ ለእግዚአብሔር ጣፋጭ ሽታ እንዲሆን ቁርባን በእሳት ባቀረበ ጊዜ እንዲሁ ያደርጋል።",
    "14": "መፃተኛም ከእናንተ ጋር ቢቀመጥ፥ ወይም በትውልዳችሁ መካከል ማንም ሰው ቢኖር፥ ለእግዚአብሔር ጣፋጭ ሽታ እንዲሆን ቁርባን በእሳት ቢያቀርብ፥ እናንተ የምታደርጉትን እርሱ እንዲሁ ያደርጋል።",
    "15": "ለእናንተ በጉባኤው ላላችሁ በእናንተም መካከል ለሚቀመጥ መፃተኛ አንድ ስርአት ይሆናል፥ ለልጅ ልጃችሁም የዘላለም ስርአት ይሆናል፤ እናንተ እንደ ሆናችሁ እንዲሁ በእግዚአብሔር ፊት መፃተኛ ይሆናል።",
    "16": "ለእናንተና ከእናንተ ጋር ለሚቀመጥ መፃተኛ አንድ ህግና አንድ ፍርድ ይሆናል።",
    "17": "እግዚአብሔርም ሙሴን እንዲህ ብሎ ተናገረው፦",
    "18": "ለእስራኤል ልጆች እንዲህ ብለህ ንገራቸው፦ ወደማመጣችሁ ምድር በገባችሁ ጊዜ፥",
    "19": "እናንተ የምድሪቱን እንጀራ በበላችሁ ጊዜ ለእግዚአብሔር የማንሳት ቁርባን ታደርጋላችሁ።",
    "20": "መጀመሪያ ከምታደርጉት ሊጥ አንድ እንጎቻ ለማንሳት ቁርባን ታቀርባላችሁ፤ ከአውድማም እንደምታነሱት ቁርባን እንዲሁ ታነሳላችሁ።",
    "21": "መጀመሪያ ከምታደርጉት ሊጥ የማንሳት ቁርባን እስከ ልጅ ልጃችሁ ለእግዚአብሔር ትሰጣላችሁ።",
    "22": "ብትስቱም፥ እግዚአብሔርም ለሙሴ ያዘዛቸውን እነዚህን ትእዛዛት ሁሉ ባታደርጉ፥",
    "23": "እግዚአብሔር ካዘዘበት ከፊተኛው ቀን ጀምሮ ወደ ፊትም እስከ ልጅ ልጃችሁ እግዚአብሔር በሙሴ እጅ ያዘዛችሁን ሁሉ ባታደርጉ፥",
    "24": "ማህበሩ ሳያውቁ በስህተት ቢደረግ፥ ማህበሩ ሁሉ ለሚቃጠል መስዋእት ከእህሉ ቁርባንና ከመጠጡ ቁርባን ጋር እንደ ህጉ ለእግዚአብሔር ጣፋጭ ሽታ እንዲሆን አንድ ወይፈን፥ ለሃጢአትም መስዋእት አንድ አውራ ፍየል ያቀርባሉ።",
    "25": "ካህኑም ለእስራኤል ልጆች ማህበር ሁሉ ያስተሰርይላቸዋል፥ ስህተትም ነበረና ይሰረይላቸዋል፤ ስለ ስህተታቸውም ለእግዚአብሔር ቁርባናቸውን በእሳት አቅርበዋል፥ ለእግዚአብሔርም የሃጢአታቸውን መስዋእት አቅርበዋል።",
    "26": "በህዝቡም ሁሉ ዘንድ ያለ እውቀት ተደርጎአልና ለእስራኤል ልጆች ማህበር ሁሉ በመካከላቸውም ለሚኖሩት መፃተኞች ስርየት ይደረግላቸዋል።",
    "27": "አንድ ሰው ሳያውቅ ሃጢአት ቢሰራ፥ ለሃጢአት መስዋእት አንዲት የአንድ አመት እንስት ፍየል ያቀርባል።",
    "28": "ሃጢአት ሰርቶ ሳያውቅ፥ ለሳተ ለዚያ ሰው ካህኑ ያስተሰርይለታል፤ በእግዚአብሔር ፊት ያስተሰርይለታል፥ ይሰረይለትማል።",
    "29": "ትውልዱ በእስራኤል ልጆች መካከል ቢሆን፥ ወይም በመካከላቸው የሚቀመጥ መፃተኛ ቢሆን፥ ሳያውቅ ሃጢአትን ለሚሰራ ሁሉ ህጉ አንድ ይሆንለታል።",
    "30": "የአገር ልጅ ቢሆን ወይም መፃተኛ ቢሆን፥ አንዳች በትእቢት የሚያደርግ ሰው እግዚአብሔርን ሰድቦአል፤ ያም ሰው ከህዝቡ መካከል ተለይቶ ይጠፋል።",
    "31": "የእግዚአብሔርን ቃል ስለ ናቀ፥ ትእዛዙንም ስለ ሰበረ፥ ያ ሰው ፈፅሞ ይጥፋ፤ ሃጢአቱ በራሱ ላይ ነው።",
    "32": "የእስራኤልም ልጆች በምድረ በዳ ሳሉ አንድ ሰው በሰንበት ቀን እንጨት ሲለቅም አገኙ።",
    "33": "እንጨትም ሲለቅም ያገኙት ሰዎች ወደ ሙሴና ወደ አሮን ወደ ማህበሩም ሁሉ አመጡት።",
    "34": "ያደርጉበትም ዘንድ የሚገባው አልተገለጠምና በግዞት አስቀመጡት።",
    "35": "እግዚአብሔርም ሙሴን፦ ሰውየው ፈፅሞ ይገደል፤ ከሰፈሩ ውጭ ማህበሩ ሁሉ በድንጋይ ይውገሩት አለው።",
    "36": "ማህበሩም ሁሉ ከሰፈሩ ወደ ውጭ አወጡት፥ እግዚአብሔርም ሙሴን እንዳዘዘው እስኪሞት ድረስ በድንጋይ ወገሩት።",
    "37": "እግዚአብሔርም ሙሴን እንዲህ ብሎ ተናገረው፦",
    "38": "ለእስራኤል ልጆች እንዲህ በላቸው፦ እነርሱም ትውልዶቻቸውም በልብሳቸው ጫፍ ዘርፍ ያደርጉ ዘንድ፥ በዘርፉም ሁሉ ላይ ሰማያዊ ፈትል ያደርጉ ዘንድ እዘዛቸው።",
    "39": "የእግዚአብሔርንም ትእዛዝ ሁሉ ታስቡና ታደርጉ ዘንድ፥ እርስዋን በመከተል ያመነዘራችሁባትን የልባችሁንና የአይኖቻችሁን ፈቃድ እንዳትከተሉ፥",
    "40": "ትእዛዜን ሁሉ ታስቡና ታደርጉ ዘንድ፥ ለአምላካችሁም ቅዱሳን ትሆኑ ዘንድ ዘርፉ በልብሳችሁ ላይ እንዲታይ ይሁን።",
    "41": "እኔ እግዚአብሔር አምላካችሁ ነኝ፤ አምላክ እሆናችሁ ዘንድ ከግብፅ ምድር ያወጣኋችሁ እኔ እግዚአብሔር አምላካችሁ ነኝ።"
}