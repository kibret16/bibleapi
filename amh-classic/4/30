{
    "1": "ሙሴም ለእስራኤል ልጆች ነገዶች አለቆች እንዲህ ብሎ ተናገራቸው፦ እግዚአብሔር ያዘዘው ነገር ይህ ነው።",
    "2": "ሰው ለእግዚአብሔር ስእለት ቢሳል፥ ወይም ራሱን በመሃላ ቢያስር፥ ቃሉን አይስበር፤ ከአፉ እንደ ወጣው ሁሉ ያድርግ።",
    "3": "ሴትም ደግሞ ለእግዚአብሔር ስእለት ብትሳል፥ እርስዋም በአባትዋ ቤት ሳለች በብላቴንነትዋ ጊዜ ራስዋን በመሃላ ብታስር፥",
    "4": "አባትዋም ራስዋን ያሰረችበትን መሃላ ስእለትዋንም ቢሰማ፥ አባትዋም ዝም ቢላት፥ ስእለትዋ ሁሉ ይፀናል፥ ራስዋንም ያሰረችበት መሃላ ሁሉ ይፀናል።",
    "5": "አባትዋ ግን በሰማበት ቀን ቢከለክላት፥ ስእለትዋ ራስዋንም ያሰረችበት መሃላዋ አይፀኑም፤ አባትዋ ከልክሎአታልና እግዚአብሔር ይቅር ይላታል።",
    "6": "በተሳለችም ጊዜ ራስዋንም በመሃላ ያሰረችበት ነገር ከአፍዋ በወጣ ጊዜ ባል ያገባች ብትሆን፥",
    "7": "ባልዋም ቢሰማ፥ በሰማበትም ቀን ዝም ቢላት፥ ስእለትዋ ይፀናል፥ ራስዋንም ያሰረችበት መሃላ ይፀናል።",
    "8": "ባልዋ ግን በሰማበት ቀን ቢከለክላት፥ በእርስዋ ላይ ያለውን ስእለትዋን ራስዋንም በመሃላ ያሰረችበትን የአፍዋን ነገር ከንቱ ያደርገዋል፤ እግዚአብሔርም ይቅር ይላታል።",
    "9": "ባልዋ የሞተባት ወይም የተፋታች ግን ስእለትዋ ራስዋንም ያሰረችበት መሃላ ይፀኑባታል።",
    "10": "ሴትም በባልዋ ቤት ሳለች ብትሳል፥ ወይም ራስዋን በመሃላ ብታስር፥",
    "11": "ባልዋም ሰምቶ ዝም ቢላት ባይከለክላትም፥ ስእለትዋ ሁሉ ራስዋንም ያሰረችበት መሃላ ሁሉ ይፀናል።",
    "12": "ባልዋ ግን በሰማበት ቀን ከንቱ ቢያደርገው፥ ስለ ስእለትዋ ወይም ራስዋን ስላሰረችበት መሃላ ከአፍዋ የወጣው ነገር አይፀናም፤ ባልዋ ከንቱ አድርጎታል፤ እግዚአብሔርም ይቅር ይላታል።",
    "13": "ስእለትዋን ሁሉ ነፍስዋንም የሚያዋርደውን መሃላ ሁሉ ባልዋ ያፀናዋል፥ ባልዋም ከንቱ ያደርገዋል።",
    "14": "ባልዋ ግን በየእለቱ ዝም ቢላት፥ ስእለትዋን ሁሉ በእርስዋም ላይ ያለውን መሃላ ሁሉ አፅንቶታል፤ በሰማበት ቀን ዝም ብሎአታልና አፅንቶታል።",
    "15": "ከሰማው በኋላ ግን ከንቱ ቢያደርገው ሃጢአትዋን ይሸከማል።",
    "16": "እርስዋ በብላቴንነትዋ ጊዜ በአባትዋ ቤት ሳለች በአባትና በልጂቱ መካከል፥ ወይም በባልና በሚስት መካከል ይሆን ዘንድ እግዚአብሔር ሙሴን ያዘዘው ስርአት ይህ ነው።"
}