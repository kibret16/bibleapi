{
    "1": "እግዚአብሔርም በሲና ተራራ ላይ ሙሴን በተናገረበት ቀን የአሮንና የሙሴ ትውልድ ይህ ነበረ።",
    "2": "የአሮን ልጆች ስም ይህ ነው፤ በኩሩ ናዳብ፥ አብዩድ፥ አልአዛር፥ ኢታምር።",
    "3": "የተቀቡ ካህናት በክህነትም ያገለግሉ ዘንድ የቀደሳቸው የአሮን ልጆች ስም ይህ ነው።",
    "4": "ናዳብና አብዩድ በሲና ምድረ በዳ በእግዚአብሔር ፊት ልዩ እሳት ባቀረቡ ጊዜ በእግዚአብሔር ፊት ሞቱ፤ ልጆችም አልነበሩአቸውም። አልአዛርና ኢታምር በአባታቸው በአሮን ፊት በክህነት ያገለግሉ ነበር።",
    "5": "እግዚአብሔርም ሙሴን እንዲህ ብሎ ተናገረው፦",
    "6": "የሌዊን ነገድ አቅርበህ ያገለግሉት ዘንድ በካህኑ በአሮን ፊት አቁማቸው።",
    "7": "የማደሪያውንም ስራ ይሰሩ ዘንድ፥ እርሱንና ማህበሩን ሁሉ ለማገልገል የሚያስፈልገውን ነገር በመገናኛው ድንኳን ፊት ይጠብቁ።",
    "8": "የማደሪያውንም ስራ ይሰሩ ዘንድ፥ የመገናኛውን ድንኳን እቃ ሁሉ ይጠብቁ፥ የእስራኤልን ልጆች ለማገልገል የሚያስፈልገውንም ነገር ይጠብቁ።",
    "9": "ሌዋውያንንም ለአሮንና ለልጆቹ ትሰጣለህ፤ ከእስራኤል ልጆች ለእርሱ ፈፅመው ተሰጡ።",
    "10": "አሮንንና ልጆቹን አቁማቸው፥ ክህነታቸውንም ይጠብቁ፤ ሌላ ሰውም ቢቀርብ ይገደል።",
    "11": "እግዚአብሔርም ሙሴን እንዲህ ብሎ ተናገረው፦",
    "12": "እነሆ፥ እኔ በእስራኤል ልጆች ዘንድ ማህፀን በሚከፍተው በበኩሩ ሁሉ ፋንታ ሌዋውያንን ከእስራኤል ልጆች መካከል ወስጄአለሁ፤",
    "13": "በኩር ሁሉ ለእኔ ነውና ሌዋውያን ለእኔ ይሁኑ፤ በግብፅ ምድር በኩርን ሁሉ በመታሁ ቀን፥ ከእስራኤል ዘንድ በኩርን ሁሉ፥ ሰውንና እንስሳን፥ ለእኔ ለይቼአለሁ ለእኔ ይሁኑ። እኔ እግዚአብሔር ነኝ።",
    "14": "እግዚአብሔርም ሙሴን በሲና ምድረ በዳ እንዲህ ብሎ ተናገረው፦",
    "15": "የሌዊን ልጆች በየአባቶቻቸው ቤቶች በየወገናቸውም ቁጠር፤ ወንዱን ሁሉ ከአንድ ወር ጀምሮ ከዚያም በላይ ያለውን ቁጠራቸው።",
    "16": "ሙሴም እንደ እግዚአብሔር ቃል እንዳዘዘው ቆጠራቸው።",
    "17": "የሌዊ ልጆች በየስማቸው እነዚህ ናቸው፤ ጌድሶን፥ ቀአት፥ ሜራሪ።",
    "18": "የጌድሶንም ልጆች ስሞች በየወገናቸው እነዚህ ናቸው፤ ሎቤኒ፥ ሰሜኢ።",
    "19": "የቀአትም ልጆች በየወገናቸው እንበረም፥ ይስአር፥ ኬብሮን፥ ኡዝኤል።",
    "20": "የሜራሪም ልጆች በየወገናቸው ሞሆሊ፥ ሙሲ። የሌዋውያን ወገኖች በየአባቶቻቸው ቤቶች እነዚህ ናቸው።",
    "21": "ለጌድሶን የሎቤናውያን ወገን የሰሜአውያንም ወገን ነበሩት፤ የጌድሶናውያን ወገኖች እነዚህ ናቸው።",
    "22": "ከእነርሱ የተቆጠሩት የወንዶች ሁሉ ቁጥር ከአንድ ወር ጀምሮ ከዚያም በላይ የተቆጠሩት ሰባት ሺህ አምስት መቶ ነበሩ።",
    "23": "የጌድሶናውያን ወገኖች ከማደሪያው በኋላ በምእራብ በኩል ይሰፍራሉ።",
    "24": "የጌድሶናውያንም አባቶች ቤት አለቃ የዳኤል ልጅ ኤሊሳፍ ይሆናል።",
    "25": "ጌድሶናውያንም በመገናኛው ድንኳን የሚጠብቁት ማደሪያው፥ ድንኳኑም፥ መደረቢያውም፥ የመገናኛው ድንኳን ደጃፍ መጋረጃ፥",
    "26": "በማደሪያውና በመሰዊያው ዙሪያ ያለው የአደባባዩ መጋረጆች፥ የአደባባዩም ደጃፍ መጋረጃ፥ ለማገልገሉም ያሉት ገመዶች ሁሉ ይሆናል።",
    "27": "ከቀአትም የእንበረማውያን ወገን፥ የይስአራውያንም ወገን፥ የኬብሮናውያንም ወገን፥ የኡዝኤላውያንም ወገን ነበሩ፤ የቀአታውያን ወገኖች እነዚህ ናቸው።",
    "28": "ወንዶች ሁሉ እንደ ቁጥራቸው ከአንድ ወር ጀምሮ ከዚያም በላይ ስምንት ሺህ ስድስት መቶ ነበሩ፤ መቅደሱንም ይጠብቁ ነበር።",
    "29": "የቀአት ልጆች ወገኖች በማደሪያው አጠገብ በደቡብ በኩል ይሰፍራሉ።",
    "30": "የቀአታውያንም ወገኖች አባቶች ቤት አለቃ የኡዝኤል ልጅ ኤሊሳፈን ይሆናል።",
    "31": "ታቦቱንም፥ ገበታውንም፥ መቅረዙንም፥ መሰዊያዎቹንም፥ የሚያገለግሉበትንም የመቅደሱን እቃ፥ መጋረጃውንም፥ ማገልገያውንም ሁሉ ይጠብቃሉ።",
    "32": "የሌዋውያንም አለቆች አለቃ የካህኑ የአሮን ልጅ አልአዛር ይሆናል፤ እርሱም መቅደሱን በሚጠብቁት ላይ ይሆናል።",
    "33": "ከሜራሪ የሞሆላውያን ወገን የሙሳያውያንም ወገን ነበሩ፤ የሜራሪ ወገኖች እነዚህ ናቸው።",
    "34": "ከእነርሱም ወንዶች ሁሉ እንደ ቁጥራቸው ከአንድ ወር ጀምሮ ከዚያም በላይ የተቆጠሩት ስድስት ሺህ ሁለት መቶ ነበሩ።",
    "35": "የሜራሪም ወገኖች አባቶች ቤት አለቃ የአቢካኢል ልጅ ሱሪኤል ነበረ፤ በማደሪያው አጠገብ በሰሜን በኩል ይሰፍራሉ።",
    "36": "የሜራሪም ልጆች የሚጠብቁት የማደሪያው ሳንቆች፥ መወርወሪያዎችም፥ ተራዳዎችም፥ እግሮቹም፥ እቃውም ሁሉ፥",
    "37": "ማገልገያውም ሁሉ፥ በዙሪያውም የሚቆሙ የአደባባይ ምሰሶች፥ እግሮቹም፥ ካስማዎቹም፥ አውታሮቹም ይሆናሉ።",
    "38": "በማደሪያውም ፊት በምስራቅ በኩል በመገናኛው ድንኳን ፊት በስተ ፀሃይ መውጫ የሚሰፍሩት ሙሴና አሮን ልጆቹም ይሆናሉ፥ መቅደሱንም ለእስራኤል ልጆች ይጠብቃሉ፤ ልዩም ሰው ቢቀርብ ይገደል።",
    "39": "በእግዚአብሔር ትእዛዝ ሙሴና አሮን የቆጠሩአቸው፥ ከሌዋውያን ወንዶች ሁሉ ከአንድ ወር ጀምሮ ከዚያም በላይ በየወገናቸው የተቆጠሩት ሁሉ ሃያ ሁለት ሺህ ነበሩ።",
    "40": "እግዚአብሔርም ሙሴን፦ የእስራኤልን ልጆች ወንዱን በኩር ሁሉ ቁጠር፤ ከአንድ ወር ጀምሮ ከዚያም በላይ ያሉትን የስማቸውን ቁጥር ውሰድ፤",
    "41": "ሌዋውያንንም በእስራኤል ልጆች በኩር ሁሉ ፋንታ፥ የሌዋውያንንም እንስሶች በእስራኤል ልጆች እንስሶች በኩር ሁሉ ፋንታ ለእኔ ለእግዚአብሔር ውሰድ አለው።",
    "42": "ሙሴም እግዚአብሔር እንዳዘዘው የእስራኤልን ልጆች በኩር ሁሉ ቆጠረ።",
    "43": "ከእነርሱም የተቆጠሩ ወንዶች በኩሮች ሁሉ በየስማቸው ከአንድ ወር ጀምሮ ከዚያም በላይ ሃያ ሁለት ሺህ ሁለት መቶ ሰባ ሶስት ነበሩ።",
    "44": "እግዚአብሔርም ሙሴን እንዲህ ብሎ ተናገረው፦",
    "45": "ሌዋውያንን በእስራኤል ልጆች በኩር ሁሉ ፋንታ፥ የሌዋውያንንም እንስሶች በእንስሶቻቸው ፋንታ ውሰድ፤ ሌዋውያንም ለእኔ ይሁኑ፤ እኔ እግዚአብሔር ነኝ።",
    "46": "በሌዋውያን ላይ ከእስራኤል ልጆች በኩር ስለ ተረፉት ስለ ሁለት መቶ ሰባ ሶስት ቤዛ፥ በየራሱ አምስት ሰቅል ውሰድ፤",
    "47": "እንደ መቅደሱ ሰቅል ሚዛን ትወስዳለህ፤ ሰቅሉም ሃያ አቦሊ ነው።",
    "48": "ስለ ተረፉትም የመቤዣውን ገንዘብ ለአሮንና ለልጆቹ ስጥ።",
    "49": "ሙሴም በሌዋውያን ከተቤዡት በላይ ከተረፉት ዘንድ የመቤዣውን ገንዘብ ወሰደ።",
    "50": "ከእስራኤል ልጆች በኩሮች ገንዘቡን ሺህ ሶስት መቶ ስድሳ አምስት ሰቅል እንደ መቅደሱ ሰቅል ሚዛን ወሰደ።",
    "51": "እንደ እግዚአብሔርም ቃል፥ እግዚአብሔር ሙሴን እንዳዘዘው፥ ሙሴ የመቤዣውን ገንዘብ ለአሮንና ለልጆቹ ሰጠ።"
}