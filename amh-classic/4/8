{
    "1": "እግዚአብሔርም ሙሴን እንዲህ ብሎ ተናገረው፦",
    "2": "መብራቶቹን ስትለኩስ ሰባቱ መብራቶች በመቅረዙ ፊት ያበራሉ ብለህ ለአሮን ንገረው።",
    "3": "አሮንም እንዲሁ አደረገ፤ እግዚአብሔር ሙሴን እንዳዘዘ በመቅረዙ ፊት መብራቶቹን ለኮሰ።",
    "4": "መቅረዙም እንዲህ ሆኖ ተሰርቶ ነበር፤ ከተቀጠቀጠ ወርቅ ተሰራ፤ እስከ አገዳውና እስከ አበቦቹ ድረስ ከተቀጠቀጠ ስራ ነበረ፤ እግዚአብሔር ሙሴን እንዳሳየው ምሳሌ መቅረዙን እንዲሁ አደረገ።",
    "5": "እግዚአብሔርም ሙሴን እንዲህ ብሎ ተናገረው፦",
    "6": "ከእስራኤል ልጆች መካከል ሌዋውያንን ወስደህ አንፃቸው።",
    "7": "ታነፃቸው ዘንድ እንዲህ ታደርግላቸዋለህ፤ ሃጢአትን የሚያነፃውን ውሃ እርጫቸው፥ በገላቸውም ሁሉ ምላጭ ያሳልፉ፥ ልብሳቸውንም ይጠቡ፥ ይታጠቡም።",
    "8": "ወይፈንን፥ ለእህሉም ቁርባን በዘይት የተለወሰ መልካም ዱቄትን ይውሰዱ፥ ሌላውንም ወይፈን ለሃጢአት መስዋእት ውሰድ።",
    "9": "ሌዋውያንንም በመገናኛው ድንኳን ፊት አቅርብ፤ የእስራኤልንም ልጆች ማህበር ሁሉ ሰብስብ።",
    "10": "ሌዋውያንንም በእግዚአብሔር ፊት አቅርባቸው፤ የእስራኤልም ልጆች በሌዋውያን ላይ እጃቸውን ይጫኑባቸው።",
    "11": "አሮንም ሌዋውያን እግዚአብሔርን ያገለግሉ ዘንድ ከእስራኤል ልጆች መካከል ስጦታ አድርጎ፥ ሌዋውያንን በእግዚአብሔር ፊት ያቅርብ።",
    "12": "ሌዋውያኑም በወይፈኖቹ ራሶች ላይ እጆቻቸውን ይጫኑ፤ ለሌዋውያንም ስለ ማስተስረያ አንዱን ለሃጢአት መስዋእት፥ ሁለተኛውንም ለሚቃጠል መስዋእት ለእግዚአብሔር አቅርብ።",
    "13": "ሌዋውያንንም በአሮንና በልጆቹ ፊት አቁማቸው፥ በእግዚአብሔርም ፊት ስጦታ አድርገህ አቅርባቸው።",
    "14": "እንዲሁ ሌዋውያንን ከእስራኤል ልጆች መካከል ለይ፤ ሌዋውያንም ለእኔ ይሁኑ።",
    "15": "ከዚያም በኋላ ሌዋውያን የመገናኛውን ድንኳን አገልግሎት ያገለግሉ ዘንድ ይገባሉ፤ ታነፃቸውማለህ፥ ስጦታም አድርገህ ታቀርባቸዋለህ።",
    "16": "እነርሱም ከእስራኤል ልጆች መካከል ፈፅሞ ለእኔ ተሰጥተዋልና በእስራኤል ልጆች በኩራት ሁሉ፥ ማህፀን በሚከፍት ሁሉ ፋንታ ለእኔ ወስጄአቸዋለሁ።",
    "17": "በግብፅ ምድር ያለውን በኩር ሁሉ በገደልሁበት ቀን የእስራኤልን ልጆች በኩራት ሁሉ፥ ሰው ወይም እንስሳ፥ ለእኔ ቀድሼአቸዋለሁና የእኔ ናቸው።",
    "18": "በእስራኤልም ልጆች በኩራት ሁሉ ፋንታ ሌዋውያንን ወስጄአለሁ።",
    "19": "የእስራኤልም ልጆች ወደ መቅደሱ በቀረቡ ጊዜ መቅሰፍት እንዳያገኛቸው፥ ለእስራኤል ልጆች ያስተሰርዩላቸው ዘንድ፥ የእስራኤልንም ልጆች አገልግሎት በመገናኛው ድንኳን ውስጥ ይሰሩ ዘንድ ሌዋውያንን ከእስራኤል ልጆች መካከል ለአሮንና ለልጆቹ ስጦታ አድርጌ ሰጥቼአቸዋለሁ።",
    "20": "ሙሴና አሮን የእስራኤልም ልጆች ማህበር ሁሉ እንዲሁ በሌዋውያን ላይ አደረጉ፤ እግዚአብሔር ሙሴን ስለ ሌዋውያን እንዳዘዘው እንዲሁ የእስራኤል ልጆች አደረጉላቸው።",
    "21": "ሌዋውያንም ከሃጢአት ተጣጠቡ፥ ልብሳቸውንም አጠቡ፤ አሮንም ስጦታ አድርጎ በእግዚአብሔር ፊት አቀረባቸው፥ አሮንም ያነፃቸው ዘንድ አስተሰረየላቸው።",
    "22": "ከዚያም በኋላ ሌዋውያን በመገናኛው ድንኳን ውስጥ በአሮንና በልጆቹ ፊት አገልግሎታቸውን ይሰሩ ዘንድ ገቡ፤ እግዚአብሔር ሙሴን ስለ ሌዋውያን እንዳዘዘው እንዲሁ አደረጉላቸው።",
    "23": "እግዚአብሔርም ሙሴን እንዲህ ብሎ ተናገረው፦",
    "24": "የሌዋውያን ህግ ይህ ነው፤ ከሃያ አምስት አመት ጀምሮ ከዚያም በላይ ያሉት በመገናኛው ድንኳን ስራ ያገለግሉ ዘንድ ይገባሉ።",
    "25": "እድሜአቸውም አምሳ አመት ሲሞላ የአገልግሎታቸውን ስራ ይተዋሉ፥ ከዚያም በኋላ አይሰሩም፤",
    "26": "የተሰጣቸውን ይጠብቁ ዘንድ ወንድሞቻቸውን በመገናኛው ድንኳን ውስጥ ያገለግላሉ፤ የድንኳኑን አገልግሎት አይሰሩም። እንዲሁ ስለ ስራቸው በሌዋውያን ላይ ታደርጋለህ።"
}