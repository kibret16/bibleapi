{
    "1": "የእስራኤልም ልጆች ማህበር ሁሉ በመጀመሪያው ወር ወደ ፂን ምድረ በዳ መጡ፤ ህዝቡም በቃዴስ ተቀመጡ፤ ማርያምም በዚያ ሞተች፥ በዚያም ተቀበረች።",
    "2": "ለማህበሩም ውሃ አልነበረም፤ በሙሴና በአሮንም ላይ ተሰበሰቡ።",
    "3": "ህዝቡም ሙሴን ተጣሉት፥ እንዲህም ብለው ተናገሩት፦ ወንድሞቻችን በእግዚአብሔር ፊት በሞቱ ጊዜ እኛም ምነው በሞትን ኖሮ!",
    "4": "እኛ ከብቶቻችንም በዚያ እንሞት ዘንድ የእግዚአብሔርን ጉባኤ ወደዚህ ምድረ በዳ ለምን አመጣችሁ?",
    "5": "ወደዚህ ክፉ ስፍራ ታመጡን ዘንድ ከግብፅ ለምን አወጣችሁን? ዘርና በለስ ወይንም ሮማንም የሌለበት ስፍራ ነው የሚጠጣም ውሃ የለበትም።",
    "6": "ሙሴና አሮንም ከጉባኤው ፊት ወደ መገናኛው ድንኳን ደጃፍ ሂደው በግምባራቸው ወደቁ፤ የእግዚአብሔርም ክብር ተገለጠላቸው።",
    "7": "እግዚአብሔርም ሙሴን እንዲህ ብሎ ተናገረው፦",
    "8": "በትርህን ውሰድ፤ አንተና ወንድምህ አሮን ማህበሩን ሰብስቡ፥ ድንጋዩም ውሃን እንዲሰጥ እነርሱ ሲያዩ ተናገሩት፤ ከድንጋዩም ውሃ ታወጣላቸዋለህ፤ እንዲሁም ማህበሩን ከብቶቻቸውንም ታጠጣላቸዋለህ።",
    "9": "ሙሴም እንደ ታዘዘ በትሩን ከእግዚአብሔር ፊት ወሰደ።",
    "10": "ሙሴና አሮንም ጉባኤውን በድንጋዩ ፊት ሰብስበው፦ እናንተ አመፀኞች፥ እንግዲህ ስሙ፤ በውኑ ከዚህ ድንጋይ ውሃን እናወጣላችኋለን? አላቸው።",
    "11": "ሙሴም እጁን ዘርግቶ ድንጋዩን ሁለት ጊዜ በበትሩ መታው፤ ብዙም ውሃ ወጣ፥ ማህበሩም ከብቶቻቸውም ጠጡ።",
    "12": "እግዚአብሔርም ሙሴንና አሮንን፦ በእስራኤል ልጆች ፊት ትቀድሱኝ ዘንድ በእኔ አላመናችሁምና ስለዚህ ወደ ሰጠኋቸው ምድር ይህን ጉባኤ ይዛችሁ አትገቡም አላቸው።",
    "13": "የእስራኤል ልጆች በእግዚአብሔር ላይ ጠብ ያደረጉበት፥ እርሱም ቅዱስ መሆኑን የገለጠበት ይህ የመሪባ ውሃ ነው።",
    "14": "ሙሴም ከቃዴስ ወደ ኤዶምያስ ንጉስ መልእክተኞችን እንዲህ ብሎ ላከ፦ ወንድምህ እስራኤል እንዲህ ይላል፦ ያገኘንን መከራ ሁሉ አንተ ታውቃለህ፤",
    "15": "አባቶቻችን ወደ ግብፅ ወረዱ፥ በግብፅም እጅግ ዘመን ተቀመጥን ግብፃውያንም እኛንና አባቶቻችንን በደሉ፤",
    "16": "ወደ እግዚአብሔርም በጮህን ጊዜ ድምፃችንን ሰማ፥ መልአክንም ሰድዶ ከግብፅ አወጣን፤ እነሆም፥ በምድርህ ዳርቻ ባለችው ከተማ በቃዴስ ተቀምጠናል።",
    "17": "እባክህ፥ በምድርህ ላይ እንለፍ ወደ እርሻም ወደ ወይንም አንገባም፥ ከጉድጓዶችም ውሃን አንጠጣም፤ በንጉሱ ጎዳና እንሄዳለን፥ ዳርቻህንም እስክናልፍ ድረስ ወደ ቀኝም ወደ ግራም አንልም።",
    "18": "ኤዶምያስም፦ በሰይፍ እንዳልገጥምህ በምድሬ ላይ አታልፍም አለው።",
    "19": "የእስራኤልም ልጆች፦ በጎዳናው እንሄዳለን፥ እኔም ከብቶቼም ከውሃህ ብንጠጣ ዋጋውን እንከፍላለን፥ ሌላም ምንም አናደርግም፤ ብቻ በእግራችን እንለፍ አሉት።",
    "20": "እርሱም፦ አታልፍም አለ። ኤዶምያስም በብዙ ህዝብና በፅኑ እጅ ሊገጥመው ወጣ።",
    "21": "ኤዶምያስም እስራኤል በዳርቻው እንዳያልፍ ከለከለ፤ ስለዚህ እስራኤል ከእርሱ ተመለሰ።",
    "22": "ከቃዴስም ተጓዙ፤ የእስራኤልም ልጆች ማህበር ሁሉ ወደ ሆር ተራራ መጡ።",
    "23": "እግዚአብሔርም ሙሴንና አሮንን በኤዶምያስ ምድር ዳርቻ ባለው በሆር ተራራ እንዲህ ብሎ ተናገራቸው፦",
    "24": "አሮን ወደ ወገኑ ይከማች፤ በመሪባ ውሃ ዘንድ በቃሌ ላይ ስለ አመፃችሁ ለእስራኤል ልጆች ወደ ሰጠኋት ምድር አይገባም።",
    "25": "አሮንና ልጁን አልአዛርን ይዘህ ወደ ሆር ተራራ ላይ አምጣቸው፤",
    "26": "ከአሮንም ልብሱን አውጣ፥ ልጁንም አልአዛርን አልብሰው፤ አሮንም ወደ ወገኑ ይከማች፥ በዚያም ይሙት።",
    "27": "ሙሴም እግዚአብሔር እንዳዘዘ አደረገ፤ ማህበሩም ሁሉ እያዩ ወደ ሆር ተራራ ወጡ።",
    "28": "ሙሴም የአሮንን ልብስ አወጣ፥ ልጁንም አልአዛርን አለበሰው፤ አሮንም በዚያ በተራራው ራስ ላይ ሞተ፤ ሙሴና አልአዛርም ከተራራው ወረዱ።",
    "29": "ማህበሩም ሁሉ አሮን እንደ ሞተ ባዩ ጊዜ፥ የእስራኤል ቤት ሁሉ ለአሮን ሰላሳ ቀን አለቀሱ።"
}