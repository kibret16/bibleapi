{
    "1": "በለአምም እግዚአብሔር እስራኤልን ይባርክ ዘንድ እንዲወድድ ባየ ጊዜ፥ አስቀድሞ ያደርግ የነበረውን አስማት ይሻ ዘንድ አልሄደም፤ ነገር ግን ወደ ምድረ በዳ ፊቱን አቀና።",
    "2": "በለአምም አይኑን አንስቶ እስራኤል በየነገዱ ተቀምጦ አየ፤ የእግዚአብሔርም መንፈስ በላዩ መጣ።",
    "3": "ምሳሌውን ይመስል ጀመር፥ እንዲህም አለ፦ የቢኦር ልጅ በለአም እንዲህ ይላል፥ አይኖቹ የተከፈቱለት ሰው እንዲህ ይላል፤",
    "4": "የእግዚአብሔርን ቃል የሚሰማ፥ ሁሉን የሚችል የአምላክን ራእይ የሚያይ፥ የወደቀው፥ አይኖቹም የተከፈቱለት እንዲህ ይላል፦",
    "5": "ያእቆብ ሆይ፥ ድንኳኖችህ፥  እስራኤል ሆይ ማደሪያዎችህ ምንኛ ያምራሉ!",
    "6": "እንደ ሸለቆች፥  በወንዝ ዳር እንዳሉ አትክልቶች፥  እግዚአብሔር እንደ ተከለው እሬት  በውሃም ዳር እንዳሉ ዝግባዎች ተዘርግተዋል።",
    "7": "ከማድጋዎቹ ውሃ ይፈስሳል፥  ዘሩም በብዙ ውሆች ይሆናል፥  ንጉሱም ከአጋግ ይልቅ ከፍ ከፍ ይላል፥ መንግስቱም ይከበራል።",
    "8": "እግዚአብሔርም ከግብፅ አውጥቶታል፤ ጉልበቱ አንድ ቀንድ እንዳለው ነው፤ ጠላቶቹን አህዛብን ይበላል፥ አጥንቶቻቸውንም ይሰባብራል፥ በፍላፆቹም ይወጋቸዋል።",
    "9": "እንደ አንበሳ አርፎ ተኝቶአል፥ እንደ እንስቲቱም አንበሳ ተጋድሞአል፤ ማን ያስነሳዋል?  የሚመርቅህ ሁሉ የተመረቀ ይሁን፥ የሚረግምህም  ሁሉ የተገመ ይሁን።",
    "10": "የባላቅም ቁጣ በበለአም ላይ ነደደ፤ እጆቹንም አጨበጨበ፤ ባላቅም በለአምን፦ ጠላቶቼን ትረግም  ዘንድ ጠራሁህ፥ እነሆም፥ ሶስት ጊዜ ፈፅመህ መረቅሃቸው፤ አሁንም እንግዲህ ወደ ስፍራህ ሽሽ፤",
    "11": "እኔ አከብርህ ዘንድ ወድጄ ነበር፤ እግዚአብሔር ግን፥ እነሆ፥ ክብርህን ከለከለ አለው። ",
    "12-13": "በለአምም ባላቅን አለው፦ ባላቅ በቤቱ የሞላውን ብርና ወርቅ ቢሰጠኝ፥ መልካሙን ወይም  ክፉውን ከልቤ ለማድረግ የእግዚአብሔርን ቃል እተላለፍ ዘንድ አይቻለኝም፤ እግዚአብሔር የተናገረውን እርሱን  እናገራለሁ ብዬ ወደ እኔ ለላክሃቸው መልእክተኞች አልተናገርኋቸውምን?",
    "14": "አሁንም፥ እነሆ፥ ወደ ህዝቤ እሄዳለሁ፤ ና፥ ይህ ህዝብ በኋለኛው ዘመን በህዝብህ ላይ  የሚያደርገውን እነግርሃለሁ።",
    "15": "ምሳሌውንም ይመስል ጀመር፥ እንዲህም አለ፦ የቢኦር ልጅ በለአም እንዲህ ይላል፥ አይኖቹም የተከፈቱለት ሰው እንዲህ ይላል፤",
    "16": "የእግዚአብሔርን ቃል የሚሰማ፥ የልኡልንም እውቀት የሚያውቅ፥ ሁሉን የሚችል የአምላክን ራእይ የሚያይ፥ የወደቀው፥ አይኖቹም የተከፈቱለት እንዲህ ይላል፦",
    "17": "አየዋለሁ፥ አሁን ግን አይደለም፤ እመለከተዋለሁ፥ በቅርብ ግን አይደለም፤ ከያእቆብ ኮከብ ይወጣል፥ ከእስራኤል በትር ይነሳል፥ የሞአብንም ማእዘኖች ይመታል፥ የሴትንም ልጆች ያጠፋል።",
    "18": "ኤዶምያስም ርስቱ ይሆናል፥  ጠላቱ ሴይር ደግሞ ርስቱ ይሆናል፤  እስራኤልም በሃይል ያደርጋል።",
    "19": "ከያእቆብም የሚወጣ ገዥ ይሆናል፥  ከከተማውም የቀሩትን ያጠፋል።",
    "20": "አማሌቅንም አይቶ ምሳሌውን ይመስል ጀመር፥ እንዲህም አለ፦ አማሌቅ የአህዛብ አለቃ ነበረ፤ ፍፃሜው ግን ወደ ጥፋት ይመጣል።",
    "21": "ቄናውያንንም አይቶ ምሳሌውን ይምስል ጀመር፥ እንዲህም አለ፦ ማደሪያህ የፀና ነው፥ ጎጆህም በአምባ ላይ ተሰርቶአል፤",
    "22": "ነገር ግን አሶር እስኪማርክህ ድረስ ቄናዊው ለጥፋት ይሆናል።",
    "23": "ምሳሌውንም ይመስል ጀመር፥ እንዲህም አለ፦ እግዚአብሔር ይህን ሲያደርግ  አወይ! ማን በህይወት ይኖራል?",
    "24": "ከኪቲም ዳርቻ መርከቦች ይመጣሉ፥ አሶርንም ያስጨንቃሉ፥ ኤቦርንም ያስጨንቃሉ፤ እርሱም  ደግሞ ወደ ጥፋት ይመጣል።",
    "25": "በለአምም ተነሳ፥ ተመልሶም ወደ ስፍራው ሄደ፤ ባላቅም ደግሞ መንገዱን ሄደ።"
}