{
    "1": "እግዚአብሔርም ሙሴንና አሮንን እንዲህ ብሎ ተናገራቸው፦",
    "2": "እግዚአብሔር ያዘዘው የህጉ ትእዛዝ ይህ ነው፤ መልካሚቱን፥ ነውርም የሌለባትን፥ ቀንበርም ያልተጫነባትን ቀይ ጊደር ያመጡልህ ዘንድ ለእስራኤል ልጆች ንገራቸው።",
    "3": "እርስዋንም ለካህኑ ለአልአዛር ትሰጣላችሁ፥ እርስዋንም ከሰፈር ወደ ውጭ ይወስዳታል፥ አንድ ሰውም በፊቱ ያርዳታል።",
    "4": "ካህኑም አልአዛር ከደምዋ በጣቱ ይወስዳል፥ ከደምዋም ወደ መገናኛው ድንኳን ፊት ሰባት ጊዜ ይረጫል።",
    "5": "ጊደሪቱም በፊቱ ትቃጠላለች፤ ቁርበትዋም ስጋዋም ደምዋም ፈርስዋም ይቃጠላል።",
    "6": "ካህኑም የዝግባ እንጨት ሂሶጵም ቀይ ግምጃም ወስዶ ጊደሪቱ በምትቃጠልበት እሳት መካከል ይጥለዋል።",
    "7": "ካህኑም ልብሱን ያጥባል፥ ገላውንም በውሃ ይታጠባል፥ ከዚያም በኋላ ወደ ሰፈሩ ይገባል፤ ካህኑም እስከ ማታ ርኩስ ይሆናል።",
    "8": "ያቃጠላትም ሰው ልብሱን በውሃ ያጥባል፥ ገላውንም በውሃ ይታጠባል፥ እስከ ማታም ድረስ ርኩስ ይሆናል።",
    "9": "ንፁህም ሰው የጊደሪቱን አመድ ያከማቻል፤ ከሰፈሩም ውጭ በንፁህ ስፍራ ያኖረዋል፤ ርኩሰትም ለሚያነፃ ውሃ ለእስራኤል ልጆች ማህበር ይጠበቃል፤ ከሃጢአት ለማንፃት የሚሆን ነው።",
    "10": "የጊደሪቱንም አመድ ያከማቸ ሰው ልብሱን ያጥባል እስከ ማታም ድረስ ርኩስ ይሆናል፤ ይህም ለእስራኤል ልጆች በመካከላቸውም ለሚኖር መፃተኛ ለዘላለም ስርአት ይሆናል።",
    "11": "የሞተውን ሰው በድን የሚነካ ሰባት ቀን ርኩስ ይሆናል፤",
    "12": "በዚህም ውሃ በሶስተኛውና በሰባተኛው ቀን ሁለመናውን ያጠራል፥ ንፁህም ይሆናል፤ ነገር ግን በሶስተኛውና በሰባተኛው ቀን ሁለመናውን ባያጠራ ንፁህ አይሆንም።",
    "13": "የሞተውን ሰው በድን የነካ ሁለመናውን ባያጠራ የእግዚአብሔርን ማደሪያ ያረክሳል፤ ያ ሰው ከእስራኤል ዘንድ ተለይቶ ይጠፋል፤ በእርሱም ላይ የሚያነፃ ውሃ አልተረጨምና ርኩስ ይሆናል፤ ርኩሰቱ ገና በእርሱ ላይ ነው።",
    "14": "ሰው በድንኳን ውስጥ ቢሞት ህጉ ይህ ነው፤ ወደ ድንኳኑ የሚገባ ሁሉ በድንኳኑም ውስጥ ያለው ሁሉ ሰባት ቀን ርኩስ ይሆናል።",
    "15": "መክደኛው ያልታሰረ የተከፈተ እቃ ሁሉ ርኩስ ነው።",
    "16": "በሜዳም በሰይፍ የተገደለውን ወይም የሞተውን በድን ወይም የሰውን አጥንት ወይም መቃብር የሚነካ ሰባት ቀን ርኩስ ይሆናል።",
    "17": "ከሃጢአት ለማንፃት እንድትሆን ከተቃጠለችው ጊደር አመድ ለርኩሱ ይወስዱለታል፥ በእቃውም ውስጥ የምንጭ ውሃ ይቀላቀልበታል።",
    "18": "ንፁህም ሰው ሂሶጱን ወስዶ በውሃው ውስጥ ያጠልቀዋል፤ በድንኳኑም፥ በእቃውም ሁሉ፥ በዚያም ባሉ ሰዎች ላይ፥ አጥንቱንም ወይም የተገደለውን ወይም የሞተውን ወይም መቃብሩን በነካው ላይ ይረጨዋል፤",
    "19": "ንፁሁም በሶስተኛውና በሰባተኛው ቀን በርኩሱ ላይ ይረጨዋል፤ በሰባተኛውም ቀን ያጠራዋል፤ እርሱም ልብሱን ያጥባል፥ ገላውንም በውሃ ይታጠባል፥ በማታም ጊዜ ንፁህ ይሆናል።",
    "20": "ሰውም ርኩስ ቢሆን ሁለመናውንም ባያጠራ፥ ያ ሰው የእግዚአብሔርን መቅደስ አርክሶአልና ከጉባኤው መካከል ተለይቶ ይጠፋል፤ በሚያነፃ ውሃ አልተረጨም፤ ርኩስ ነው።",
    "21": "ይህም የዘላለም ስርአት ይሆንላችኋል፤ የሚያነፃውን ውሃ የሚረጭ ሰው ልብሱን ያጥባል፤ የሚያነፃውንም ውሃ የሚነካ እስከ ማታ ድረስ ርኩስ ይሆናል።",
    "22": "ርኩሱም የሚነካው ነገር ሁሉ ርኩስ ይሆናል፤ የሚነካውም ሰው እስከ ማታ ድረስ ርኩስ ይሆናል።"
}