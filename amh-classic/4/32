{
    "1": "የሮቤልና የጋድ ልጆችም እጅግ ብዙ እንስሶች ነበሩአቸው፤ እነሆም፥ የኢያዜር ምድርና የገለአድ ምድር ለእንስሶች የተመቸ ስፍራ እንደ ነበረ ባዩ ጊዜ፥",
    "2": "የጋድና የሮቤል ልጆች መጥተው ሙሴንና ካህኑን አልአዛርን የማህበሩንም አለቆች እንዲህ ብለው ተናገሩአቸው፦",
    "3-4": "እግዚአብሔር በእስራኤል ማህበር ፊት የመታው ምድር፥ አጣሮት፥ ዲቦን፥ ኢያዜር፥ ነምራ፥ ሃሴቦን፥ ኤልያሊ፥ ሴባማ፥ ናባው፥ ባያን፥ ለእንስሶች የተመቸ ምድር ነው፤ ለእኛም ለባርያዎችህ እንስሶች አሉን።",
    "5": "እኛስ በአንተ ዘንድ ሞገስን አግኝተን እንደ ሆነ ይህን ምድር ለባርያዎችህ ርስት አድርገህ ስጠን፤ ወደ ዮርዳኖስም ማዶ አታሻግረን።",
    "6": "ሙሴም ለጋድና ለሮቤል ልጆች አላቸው፦ ወንድሞቻችሁ ወደ ጦርነት ሲሄዱ እናንተ በዚህ ትቀመጣላችሁን?",
    "7": "እግዚአብሔር ወደሚሰጣቸው ምድር እንዳይሻገሩ የእስራኤልን ልጆች ልብ ለምን ታደክማላችሁ?",
    "8": "ምድሪቱን ይሰልሉ ዘንድ ከቃዴስ በርኔ በሰደድኋቸው ጊዜ አባቶቻችሁ እንዲህ አደረጉ።",
    "9": "ወደ ኤሽኮልም ሸለቆ በሄዱ ጊዜ፥ ምድሪቱንም ባዩ ጊዜ፥ እግዚአብሔር ወደ ሰጣቸው ምድር እንዳይገቡ የእስራኤልን ልጆች ልብ አደከሙ።",
    "10": "በዚያም ቀን የእግዚአብሔር ቁጣ ነደደ፥",
    "11-12": "እርሱም፦ በእውነት እግዚአብሔርን ፈፅመው ከተከተሉ ከእነዚህ ከቄኔዛዊው ከዮፎኔ ልጅ ከካሌብና ከነዌ ልጅ ከኢያሱ በቀር፥ ከግብፅ የወጡት ከሃያ አመት ጀምሮ ከዚያም በላይ ያሉት ሰዎች እኔን ፈፅመው አልተከተሉምና ለአብርሃምና ለይስሃቅ ለያእቆብም እሰጥ ዘንድ የማልሁበትን ምድር አያዩም ብሎ ማለ።",
    "13": "የእግዚአብሔርም ቁጣ በእስራኤል ላይ ፀና፥ በእግዚአብሔርም ፊት ክፉ ያደረገ ትውልድ ሁሉ እስኪጠፋ ድረስ አርባ አመት በምድረ በዳ ውስጥ አቅበዘበዛቸው።",
    "14": "እነሆም፥ የእግዚአብሔርን መአት በእስራኤል ላይ አብዝታችሁ ትጨምሩ ዘንድ እናንተ የሃጢአተኞች ትውልድ በአባቶቻችሁ ፋንታ ቆማችኋል።",
    "15": "እርሱን ከመከተል ብትመለሱ እርሱ ህዝቡን በምድረ በዳ ደግሞ ይተዋል፤ ይህንንም ህዝብ ሁሉ ታጠፋላችሁ።",
    "16": "ወደ እርሱም ቀርበው አሉት፦ በዚህ ለእንስሶቻችን በረቶች ለልጆቻችንም ከተሞች እንሰራለን፤",
    "17": "እኛ ግን ለጦርነት ተዘጋጅተን ወደ ስፍራቸው እስክናገባቸው ድረስ በእስራኤል ልጆች ፊት እንሄዳለን፤ በዚህም ምድር ስላሉ ሰዎች ልጆቻችን በተመሸጉ ከተሞች ይቀመጣሉ።",
    "18": "የእስራኤል ልጆች ሁሉ ርስታቸውን እስኪወርሱ ድረስ ወደ ቤቶቻችን አንመለስም፤",
    "19": "ከዮርዳኖስ ወዲህ ወደ ምስራቅ ርስታችን ደርሶናልና እኛ ከዮርዳኖስ ማዶ ወደዚያ ከእነርሱ ጋር ርስት አንወርስም።",
    "20": "ሙሴም አላቸው፦ ይህንስ ነገር ብታደርጉ፥ ተዘጋጅታችሁም በእግዚአብሔር ፊት ወደ ሰልፍ ብትሄዱ፥",
    "21": "እርሱም ጠላቶቹን ከፊቱ እስኪያሳድድ ድረስ ምድሪቱም በእግዚአብሔር ፊት ድል እስክትሆን ድረስ ከእናንተ ሰው ሁሉ ጋሻ ጦሩን ይዞ በእግዚአብሔር ፊት ዮርዳኖስን ቢሻገር፥",
    "22": "ከዚያ በኋላ ትመለሳላችሁ፥ በእግዚአብሔርም ፊት በእስራኤል ዘንድ ንፁሃን ትሆናላችሁ፤ ይህች ምድርም በእግዚአብሔር ፊት ርስት ትሆንላችኋለች።",
    "23": "እናንተ ግን እንዲህ ባታደርጉ፥ እነሆ፥ እግዚአብሔርን ትበድላላችሁ፤ ሃጢአታችሁም እንዲያገኛችሁ እወቁ።",
    "24": "ለልጆቻችሁ ከተሞች፥ ለበጎቻችሁም በረቶች ስሩ፤ ከአፋችሁም የወጣውን ነገር አድርጉ።",
    "25": "የጋድና የሮቤልም ልጆች ሙሴን እንዲህ ብለው ተናገሩት፦ እኛ ባርያዎችህ ጌታችን እንዳዘዘ እናደርጋለን።",
    "26": "ልጆቻችን፥ ሚስቶቻችንም፥ መንጎቻችንም፥ እንስሶቻችንም ሁሉ በዚያ በገለአድ ከተሞች ይሆናሉ፤",
    "27": "እኛ ባርያዎችህ ግን ሁላችን ጋሻ ጦራችንን ይዘን በእግዚአብሔር ፊት ጌታችን እንደ ተናገረ ወደ ጦርነት እንሄዳለን።",
    "28": "ሙሴም ካህኑን አልአዛርን የነዌንም ልጅ ኢያሱን የእስራኤልንም ልጆች ነገድ አለቆች ስለ እነርሱ አዘዘ።",
    "29": "ሙሴም፦ የጋድና የሮቤል ልጆች ሁላቸው ጋሻ ጦራቸውን ይዘው ከእናንተ ጋር በእግዚአብሔር ፊት ዮርዳኖስን ቢሻገሩ፥ ምድሪቱንም ድል ብትነሱ፥ የገለአድን ምድር ርስት አድርጋችሁ ትሰጡአቸዋላችሁ።",
    "30": "ጋሻ ጦራቸውን ይዘው ከእናንተ ጋር ባይሻገሩ ግን በከነአን ምድር በእናንተ መካከል ርስታቸውን ይወርሳሉ አላቸው።",
    "31": "የጋድና የሮቤልም ልጆች መልሰው፦ እግዚአብሔር ለእኛ ለባርያዎችህ እንደ ተናገረ እንዲሁ እናደርጋለን።",
    "32": "ጋሻ ጦራችንን ይዘን በእግዚአብሔር ፊት ወደ ከነአን ምድር እንሻገራለን፥ ከዮርዳኖስም ማዶ ከወዲሁ የወረስነው ርስት ይሆንልናል አሉት።",
    "33": "ሙሴም ለጋድና ለሮቤል ልጆች ለዮሴፍም ልጅ ለምናሴ ነገድ እኩሌታ፥ የአሞራውያንን ንጉስ የሴዎንን ግዛት የባሳንንም ንጉስ የአግን ግዛት፥ ምድሪቱንና በዙሪያዋ ያሉትን ከተሞች ሰጣቸው።",
    "34": "የጋድም ልጆች ዲቦንን፥ አጣሮትን፥ አሮኤርን፥",
    "35": "አጥሮትሽፋንን፥ ኢያዜርን፥ ዮግብሃን፥",
    "36": "ቤትነምራን፥ ቤትሃራንን የተመሸጉ ከተሞች አድርገው ሰሩ፤ የበጎች በረቶችንም ሰሩ።",
    "37": "የሮቤልም ልጆች ሃሴቦንን፥ ኤልያሊን፥",
    "38": "ቂርያታይምን፥ ስማቸውም የተለወጠውን ናባውን፥ በአልሜዎንን፥ ሴባማን ሰሩ፤ እነዚህንም የሰሩአቸውን ከተሞች በሌላ ስም ጠሩአቸው።",
    "39": "የምናሴም ልጅ የማኪር ልጆች ወደ ገለአድ ሄዱ፥ ወሰዱአትም፥ በእርስዋም የነበሩትን አሞራውያንን አሳደዱ።",
    "40": "ሙሴም ለምናሴ ልጅ ለማኪር ገለአድን ሰጠ፤ በእርስዋም ተቀመጠ።",
    "41": "የምናሴም ልጅ ኢያእር ሄዶ መንደሮችዋን ወሰደ፥ የኢያእርም መንደሮች ብሎ ጠራቸው።",
    "42": "ኖባህም ሄደ ቄናትንም መንደሮችዋንም ወሰደ፥ በስሙም ኖባህ ብሎ ጠራቸው።"
}