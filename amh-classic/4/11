{
    "1": "ህዝቡም ክፉ ሆነው በእግዚአብሔር ላይ አጉረመረሙ፤ እግዚአብሔርም ሰምቶ ተቆጣ፤ የእግዚአብሔርም እሳት በመካከላቸው ነደደች፥ የሰፈሩንም ዳር በላች።",
    "2": "ህዝቡም ወደ ሙሴ ጮሁ፤ ሙሴም ወደ እግዚአብሔር ፀለየ፥ እሳቲቱም ጠፋች።",
    "3": "የእግዚአብሔርም እሳት በመካከላቸው ስለነደደች የዚያን ስፍራ ስም ተቤራ ብሎ ጠራው።",
    "4": "በመካከላቸውም የነበሩ ልዩ ልዩ ህዝብ እጅግ ጎመጁ፤ የእስራኤል ልጆች ደግሞ ያለቅሱ ነበር፦ የምንበላውን ስጋ ማን ይሰጠናል?",
    "5": "በግብፅ ያለ ዋጋ እንበላው የነበረውን አሳ፥ ዱባውንም፥ በጢሁንም፥ ኩራቱንም፥ ቀዩንም ሽንኩርት፥ ነጩንም ሽንኩርት እናስባለን፤",
    "6": "አሁን ግን ሰውነታችን ደረቀች፤ አይናችንም ከዚህ መና በቀር ምንም አታይም አሉ።",
    "7": "መናውም እንደ ድንብላል ዘር ነበረ፥ መልኩም ሙጫ ይመስል ነበር።",
    "8": "ህዝቡም እየዞሩ ይለቅሙ ነበር፥ በወፍጮም ይፈጩት፥ ወይም በሙቀጫ ይወቅጡት፥ በምንቸትም ይቀቅሉት ነበር፥ እንጎቻም ያደርጉት ነበር፤ ጣእሙም በዘይት እንደ ተለወሰ እንጎቻ ነበረ።",
    "9": "ሌሊትም ጠል በሰፈሩ ላይ በወረደ ጊዜ መናው በላዩ ይወርድ ነበር።",
    "10": "ሙሴም ህዝቡ በወገኖቻቸው፥ ሰው ሁሉ በድንኳኑ ደጃፍ፥ ሲያለቅሱ ሰማ፤ የእግዚአብሔርም ቁጣ እጅግ ነደደ፤ ሙሴም ተቆጣ።",
    "11": "ሙሴም እግዚአብሔርን አለው፦ ለምን በባርያህ ላይ ክፉ አደረግህ? ለምንስ በፊትህ ሞገስ አላገኘሁም? ለምንስ የዚህን ህዝብ ሁሉ ሸክም በእኔ ላይ አደረግህ?",
    "12": "አንተ ለአባቶቻቸው ወደ ማልህላቸው ምድር አደርሳቸው ዘንድ፦ ሞግዚት የሚጠባውን ልጅ እንድታቀፍ በብብትህ እቀፋቸው የምትለኝ፥ በውኑ ይህን ህዝብ ሁሉ እኔ ፀነስሁትን? ወለድሁትንስ?",
    "13": "በፊቴ ያለቅሳሉና፦ የምንበላውን ስጋ ስጠን ይላሉና ለዚህ ህዝብ ሁሉ የምሰጠው ስጋ ከወዴት እወስዳለሁ?",
    "14": "እጅግ ከብዶኛልና ይህን ሁሉ ህዝብ ልሸከም አልችልም።",
    "15": "እንዲህስ ከምታደርግብኝ፥ በፊትህ ሞገስ አግኝቼ እንደ ሆነ፥ በእኔ ላይ የሚሆነውን መከራ እንዳላይ፥ እባክህ፥ ፈፅሞ ግደለኝ።",
    "16": "እግዚአብሔርም ሙሴን አለው፦ ከእስራኤል ሽማግሌዎች፥ በህዝቡ ላይ ሽማግሌዎችና አለቆች ይሆኑ ዘንድ የምታውቃቸውን፥ ሰባ ሰዎች ሰብስብልኝ፥ ወደ መገናኛውም ድንኳን አምጣቸው፥ በዚያም ከአንተ ጋር አቁማቸው።",
    "17": "እኔም እወርዳለሁ፥ በዚያም እነጋገርሃለሁ፥ በአንተ ካለውም መንፈስ ወስጄ በእነርሱ ላይ አደርገዋለሁ፤ አንተም ብቻ እንዳትሸከም የህዝቡን ሸክም ከአንተ ጋር ይሸከማሉ።",
    "18": "ህዝቡንም በላቸው፦ የምንበላውን ስጋ ማን ይሰጠናል? በግብፅ ደህና ነበረልን እያላችሁ ያለቀሳችሁት ወደ እግዚአብሔር ጆሮ ደርሶአልና ለነገ ተቀደሱ፥ ስጋንም ትበላላችሁ እግዚአብሔርም ስጋን ይሰጣችኋል፥ ትበሉማላችሁ።",
    "19": "አንድ ቀን ወይም ሁለት ቀን ወይም አምስት ቀን ወይም አስር ቀን ወይም ሃያ ቀን አትበሉም፤",
    "20": "ነገር ግን በመካከላችሁ ያለውን እግዚአብሔርን ንቃችኋልና፥ በፊቱም፦ ለምን ከግብፅ ወጣን? ብላችሁ አልቅሳችኋልና በአፍንጫችሁ እስኪወጣ እስኪሰለቻችሁም ድረስ ወር ሙሉ ትበሉታላችሁ።",
    "21": "ሙሴም፦ እኔ በመካከላቸው ያለሁ ህዝብ ስድስት መቶ ሺህ እግረኛ ናቸው አንተም፦ ወር ሙሉ የሚበሉትን ስጋ እኔ እሰጣቸዋለሁ አልህ።",
    "22": "እነርሱን የሚያጠግብ የበሬና የበግ መንጋ ይታረድን? ወይስ የባህርን አሳ ሁሉ ያጠግባቸው ዘንድ ይሰበሰብላቸዋልን? አለ።",
    "23": "እግዚአብሔርም ሙሴን፦ በውኑ የእግዚአብሔር እጅ አጭር ሆነ? አሁን ቃሌ ይፈፀም ወይስ አይፈፀም እንደ ሆነ አንተ ታያለህ አለው።",
    "24": "ሙሴም ወጣ የእግዚአብሔርንም ቃሎች ለህዝቡ ነገረ፤ ከህዝቡ ሽማግሌዎችም ሰባውን ሰዎች ሰብስቦ በድንኳኑ ዙሪያ አቆማቸው።",
    "25": "እግዚአብሔር በደመናው ወረደ፥ ተናገረውም፥ በእርሱም ላይ ከነበረው መንፈስ ወስዶ በሰባው ሽማግሌዎች ላይ አደረገ፤ መንፈሱም በላያቸው ባደረ ጊዜ ትንቢት ተናገሩ፤ ከዚያ በኋላ ግን አልተናገሩም።",
    "26": "ከእነርሱም ሁለት ሰዎች በሰፈር ቀርተው ነበር፥ የአንዱም ስም ኤልዳድ የሁለተኛውም ሞዳድ ነበረ፤ መንፈስም ወረደባቸው፤ እነርሱም ከተፃፉት ጋር ነበሩ ወደ ድንኳኑ ግን አልወጡም ነበር፤ በሰፈሩም ውስጥ ሳሉ ትንቢት ተናገሩ።",
    "27": "አንድ ጎበዝ ሰው እየሮጠ መጥቶ፦ ኤልዳድና ሞዳድ በሰፈር ትንቢት ይናገራሉ ብሎ ለሙሴ ነገረው።",
    "28": "ከልጅነቱ ጀምሮ የሙሴ አገልጋይ የነበረው የነዌ ልጅ ኢያሱ፦ ጌታዬ ሙሴ ሆይ፥ ከልክላቸው አለው።",
    "29": "ሙሴም፦ የእግዚአብሔር ህዝብ ሁሉ ነቢያት ቢሆኑ፥ እግዚአብሔርም በእነርሱ ላይ መንፈሱን ቢያወርድ አንተ ስለእኔ ትቀናለህን? አለው።",
    "30": "ሙሴም ከእስራኤል ሽማግሌዎች ጋር ወደ ሰፈር ተመለሰ።",
    "31": "ነፋስም ከእግዚአብሔር ዘንድ ወጣ፥ ከባህርም ድርጭቶችን አመጣ፥ የአንድ ቀንም መንገድ ያህል በዚህ፥ የአንድ ቀንም መንገድ ያህል በዚያ በሰፈሩ ላይ በተናቸው፤ በዚያም በሰፈሩ ዙሪያ ከፍታው ከምድር ወደ ላይ ሁለት ክንድ ነበረ።",
    "32": "በዚያም ቀን ሁሉ በሌሊትም ሁሉ በነጋውም ሁሉ ህዝቡ ተነስተው ድርጭትን ሰበሰቡ፤ ከሁሉ ጥቂት የሰበሰበ አስር የቆሮስ መስፈሪያ የሚያህል ሰበሰበ፤ በሰፈሩም ዙሪያ ሁሉ አሰጡት።",
    "33": "ስጋውም ገና በጥርሳቸው መካከል ሳለ ሳያኝኩትም፥ የእግዚአብሔር ቁጣ በህዝቡ ላይ ነደደ እግዚአብሔርም ህዝቡን በታላቅ መቅሰፍት እጅግ መታ።",
    "34": "የጎመጁ ህዝብ በዚያ ተቀብረዋልና የዚያ ስፍራ ስም የምኞት መቃብር ተብሎ ተጠራ።",
    "35": "ህዝቡም ከምኞት መቃብር ወደ ሃፄሮት ተጓዙ በሃፄሮትም ተቀመጡ።"
}