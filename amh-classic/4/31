{
    "1": "እግዚአብሔርም ሙሴን እንዲህ ብሎ ተናገረው፦",
    "2": "ስለ እስራኤል ልጆች በቀል ምድያማውያንን ተበቀል፤ ከዚያም በኋላ ወደ ወገኖችህ ትከማቻለህ።",
    "3": "ሙሴም ህዝቡን፦ ከእናንተ መካከል ሰዎች ለጦርነት ይሰለፉ፤ ስለ እግዚአብሔር በቀል ምድያምን ይበቀሉ ዘንድ በምድያም ላይ ይሂዱ፤",
    "4": "ከእስራኤል ነገዶች ሁሉ ከየነገዱ አንድ ሺህ ሰው ወደ ጦርነት ስደዱ ብሎ ተናገራቸው።",
    "5": "ከእስራኤልም አእላፋት አስራ ሁለት ሺህ፥ ከየነገዱ አንድ አንድ ሺህ፥ ለጦርነት የተሰለፉ ሰዎች ተሰጡ።",
    "6": "ሙሴም ከየነገዱ አንድ አንድ ሺህ ወደ ጦርነት ሰደደ፤ እነርሱንና የካህኑን የአልአዛርን ልጅ ፊንሃስን ወደ ጦርነት ሰደዳቸው፤ የመቅደሱንም እቃ የሚነፋውንም መለከት በእጁ ሰጠው።",
    "7": "እግዚአብሔርም ሙሴን እንዳዘዘ ከምድያም ጋር ተዋጉ፥ ወንዶችንም ሁሉ ገደሉ።",
    "8": "ከተገደሉትም ጋር የምድያምን ነገስታት ገደሉአቸው፤ አምስቱም የምድያም ነገስታት ኤዊ፥ ሮቆም፥ ሱር፥ ሁር፥ ሪባ ነበሩ፤ የቢኦርንም ልጅ በለአምን ደግሞ በሰይፍ ገደሉት።",
    "9": "የእስራኤልም ልጆች የምድያምን ሴቶችና ልጆቻቸውን ማረኩ፤ እንስሶቻቸውንና መንጎቻቸውንም እቃቸውንም ሁሉ በዘበዙ።",
    "10": "የተቀመጡባቸውን ከተሞቻቸውን ሁሉ ሰፈሮቻቸውንም ሁሉ በእሳት አቃጠሉ።",
    "11": "የሰውንና የእንስሳን ምርኮና ብዝበዛ ሁሉ ወሰዱ።",
    "12": "የማረኩአቸውንም ሰዎች ምርኮውንና ብዝበዛውን ወደ ሙሴና ወደ ካህኑ ወደ አልአዛር ወደ እስራኤልም ልጆች ማህበር፥ በዮርዳኖስም አጠገብ በኢያሪኮ ፊት ለፊት በሞአብ ሜዳ ወዳለው ሰፈር አመጡ።",
    "13": "ሙሴና ካህኑ አልአዛርም የማህበሩም አለቆች ሁሉ ከሰፈሩ ወደ ውጭ ሊገናኙአቸው ወጡ።",
    "14": "ሙሴም ከዘመቻ በተመለሱት በጭፍራ አለቆች፥ በሻለቆችና በመቶ አለቆች ላይ ተቆጣ።",
    "15": "ሙሴም አላቸው፦ በውኑ ሴቶችን ሁሉ አዳናችኋቸውን?",
    "16": "እነሆ፥ እነዚህ በፌጎር ምክንያት በበለአም ምክር እግዚአብሔርን ይበድሉ ዘንድ ለእስራኤል ልጆች እንቅፋት ሆኑ፤ ስለዚህም በእግዚአብሔር ማህበር ላይ መቅሰፍት ሆነ።",
    "17": "አሁን እንግዲህ ከልጆቹ ወንዱን ሁሉ ግደሉ፥ ወንድንም በመኝታ የሚያውቁትን ሴቶች ሁሉ ግደሉ።",
    "18": "ወንድን የማያውቁትን ሴቶች ልጆችን ሁሉ ግን ለራሳችሁ አድኑአቸው።",
    "19": "ከሰፈሩም ውጭ ሰባት ቀን ስፈሩ፤ ሰውን የገደለ ሁሉ የተገደለውንም የዳሰሰ ሁሉ፥ እናንተ የማረካችኋቸውም በሶስተኛውና በሰባተኛው ቀን ሰውነታችሁን ንፁህ አድርጉ።",
    "20": "ልብስንም፥ ከቁርበትም የተዘጋጀውን ሁሉ፥ ከፍየልም ጠጉር ከእንጨትም የተሰራውን ሁሉ ንፁህ አድርጉ።",
    "21": "ካህኑም አልአዛር ከሰልፍ የመጡትን ሰዎች አላቸው፦ እግዚአብሔር ሙሴን ያዘዘው የህጉ ስርአት ይህ ነው፤",
    "22": "ወርቁንና ብሩን፥ ናሱንም፥ ብረቱንም፥ ቆርቆሮውንም፥",
    "23": "አረሩንም፥ በእሳት ለማለፍ የሚችለውን ሁሉ በእሳት ታሳልፉታላችሁ፥ ንፁህም ይሆናል፤ ነገር ግን በማንፃት ውሃ ደግሞ ይጠራል። በእሳትም ለማለፍ የማይችለውን በውሃ ታሳልፉታላችሁ።",
    "24": "በሰባተኛውም ቀን ልብሳችሁን እጠቡ፥ ንፁህም ትሆናላችሁ፤ ከዚያም በኋላ ወደ ሰፈሩ ትቀርባላችሁ።",
    "25": "እግዚአብሔርም ሙሴን እንዲህ ብሎ ተናገረው፦",
    "26": "አንተና ካህኑ አልአዛር የማህበሩም አባቶች አለቆች የተማረኩትን ሰውና እንስሳ ቁጠሩ።",
    "27": "ምርኮውንም በተዋጉትና ወደ ሰፍል በወጡት፥ በማህበሩም ሁሉ መካከል አስተካክለህ ክፈል።",
    "28": "ከእነዚያም ከተዋጉት ወደ ሰልፍም ከወጡት ሰልፈኞች ዘንድ፥ ከሰዎችም ከበሬዎችም ከአህዮችም ከመንጎችም ከአምስት መቶ አንድ ለእግዚአብሔር ግብር አውጣ።",
    "29": "ከድርሻቸው ወስደህ ለእግዚአብሔር ለማንሳት ቁርባን ለካህኑ ለአልአዛር ስጠው።",
    "30": "ከእስራኤልም ልጆች ድርሻ ከሰዎች ከበሬዎችም ከአህዮችም ከመንጎችም ከከብቶችም ሁሉ ከአምሳ አንድ ትወስዳለህ፥ የእግዚአብሔርንም ማደሪያ አገልግሎት ለሚጠብቁ ለሌዋውያን ትሰጣለህ።",
    "31": "ሙሴና ካህኑ አልአዛርም እግዚአብሔር ሙሴን እንዳዘዘው አደረጉ።",
    "32": "ወደ ሰልፍ የወጡ ሰዎችም ከወሰዱት ብዝበዛ ያስቀሩት ምርኮ እንዲህ ሆነ፤ ስድስት መቶ ሰባ አምስት ሺህ በጎች፥",
    "33-34": "ሰባ ሁለት ሺህ በሬዎች፥ ስድሳ አንድ ሺህ አህዮች፥",
    "35": "ወንድ ከማያውቁ ሴቶችም ሰላሳ ሁለት ሺህ ነፍስ።",
    "36": "በዘመቻም ለነበሩ ሰዎች ድርሻ የሆነ እኩሌታ ከበግ ሶስት መቶ ሰላሳ ሰባት ሺህ አምስት መቶ በጎች ነበረ፥",
    "37": "ከበጎችም የእግዚአብሔር ግብር ስድስት መቶ ሰባ አምስት ነበረ።",
    "38": "በሬዎችም ሰላሳ ስድስት ሺህ አምስት መቶ ነበሩ፤ የእግዚአብሔርም ግብር ሰባ ሁለት ነበረ።",
    "39": "አህዮቹም ሰላሳ ሺህ አምስት መቶ ነበሩ፤ የእግዚአብሔርም ግብር ስድሳ አንድ ነበረ።",
    "40": "ሰዎቹም አስራ ስድስት ሺህ ነበሩ፤ የእግዚአብሔርም ግብር ሰላሳ ሁለት ነበረ።",
    "41": "እግዚአብሔርም ሙሴን እንዳዘዘው ሙሴ ለእግዚአብሔር ለማንሳት ቁርባን የሆነውን ግብር ለካህኑ ለአልአዛር ሰጠው።",
    "42": "ከእስራኤል ልጆች እኩሌታም፥ ወደ ሰልፍ ከወጡት ወንዶች ላይ ሙሴ የለየው፥",
    "43": "የማህበሩ ድርሻ ሶስት መቶ ሰላሳ ሰባት ሺህ አምስት መቶ በጎች፥",
    "44": "ሰላሳ ስድስት ሺህ በሬዎች፥",
    "45": "ሰላሳ ሺህ አምስት መቶ አህዮች፥",
    "46": "አስራ ስድስት ሺህ ሰዎች ነበሩ።",
    "47": "ከእስራኤል ልጆች ድርሻ ሙሴ ከሰውና ከእንስሳ ከአምሳ አንድ ወሰደ፥ እግዚአብሔርም ሙሴን እንዳዘዘው የእግዚአብሔርን ማደሪያ አገልግሎት ለሚጠብቁ ሌዋውያን ሰጠ።",
    "48": "በሰራዊት አእላፋት ላይ የተሾሙት አለቆች፥ ሻለቆችና የመቶ አለቆች፥ ወደ ሙሴ ቀረቡ፥",
    "49": "ሙሴንም፦ እኛ ባርያዎችህ ወደ ሰልፍ የወጡትን ከእጃችን በታች ያሉትን ቆጠርን፥ ከእኛም አንድ አልጎደለም።",
    "50": "ሰውም ሁሉ ካገኘው ከወርቅ እቃ፥ ከእግር አልቦም፥ ከአምባርም፥ ከቀለበትም፥ ከጉትቻም፥ ከድሪውም ለነፍሳችን በእግዚአብሔር ፊት ያስተሰርይልን ዘንድ ለእግዚአብሔር መባ አምጥተናል አሉት።",
    "51": "ሙሴና ካህኑ አልአዛርም ወርቁንና በልዩ ልዩ የተሰራውን እቃ ሁሉ ከእጃቸው ተቀበሉ።",
    "52": "ሻለቆችም የመቶ አለቆችም ለእግዚአብሔር ለማንሳት ቁርባን ያቀረቡት ወርቅ ሁሉ አስራ ስድስት ሺህ ሰባት መቶ አምሳ ሰቅል ነበረ።",
    "53": "ወደ ሰልፍ የወጡ ሰዎች ሁሉ ከምርኮአቸው ለራሳቸው ወሰዱ።",
    "54": "ሙሴና ካህኑ አልአዛርም ወርቁን ከሻለቆችና ከመቶ አለቆች ወስደው በእግዚአብሔር ፊት ለእስራኤል ልጆች መታሰቢያ ወደ መገናኛው ድንኳን አገቡት።"
}