{
    "1": "የሌዊም ልጅ የቀአት ልጅ የይስአር ልጅ ቆሬ ከሮቤልም ልጆች የኤልያብ ልጆች ዳታንና አቤሮን የፋሌትም ልጅ ኦን በሙሴ ላይ ተነሱ።",
    "2": "ከእስራኤልም ልጆች ሁለት መቶ አምሳ ሰዎች ከእነርሱ ጋር ወሰዱ፤ ከጉባኤው የተመረጡ ዝናቸውም የተሰማ የማህበሩ አለቆች ነበሩ።",
    "3": "በሙሴና በአሮን ላይ ተሰብስበው፦ ማህበሩ ሁሉ እያንዳንዳቸው ቅዱሳን ናቸውና፥ እግዚአብሔርም በመካከላቸው ነውና እናንተ እጅግ አብዝታችኋል፤ በእግዚአብሔርም ጉባኤ ላይ ለምን ትታበያላችሁ? አሉ።",
    "4": "ሙሴም በሰማ ጊዜ በግምባሩ ወደቀ፤",
    "5": "ለቆሬም ለወገኑም ሁሉ፦ ነገ እግዚአብሔር ለእርሱ የሚሆነውን፥ ቅዱስም የሚሆነውን ያስታውቃል፤ የመረጠውንም ሰው ወደ እርሱ ያቀርበዋል።",
    "6": "እንዲሁ አድርጉ፤ ቆሬና ወገንህ ሁሉ፥ ጥናዎቹን ውሰዱ፤",
    "7": "ነገም በእግዚአብሔር ፊት እሳት አድርጉባቸው፥ እጣንም ጨምሩባቸው፤ እንዲህም ይሆናል፤ እግዚአብሔር የሚመርጠው እርሱ ቅዱስ ይሆናል፤ እናንተ የሌዊ ልጆች ሆይ እጅግ አብዝታችኋል ብሎ ተናገራቸው።",
    "8": "ሙሴም ቆሬን አለው፦ እናንተ የሌዊ ልጆች፥ ስሙ፤",
    "9": "የእስራኤል አምላክ ከእስራኤል ማህበር የለያችሁ፥ የእግዚአብሔርንም ማደሪያ አገልግሎት ትሰሩ ዘንድ፥ እንድታገለግሉአቸውም በማህበሩ ፊት ትቆሙ ዘንድ ወደ እርሱ ያቀረባችሁ አይበቃችሁምን?",
    "10": "አንተን ከአንተም ጋር የሌዊን ልጆች ወንድሞችህን ሁሉ ወደ እርሱ አቅርቦአል፤ ክህነትንም ደግሞ ትፈልጋላችሁን?",
    "11": "ስለዚህም አንተና ወገንህ ሁሉ በእግዚአብሔር ላይ ተሰብስባችኋል፤ በእርሱም ላይ ታጉረመርሙ ዘንድ አሮን ማን ነው?",
    "12": "ሙሴም የኤልያብን ልጆች ዳታንና አቤሮንን እንዲጠሩአቸው ላከ፤ እነርሱም፦ አንመጣም፤",
    "13": "በምድረ በዳ ትገድለን ዘንድ ወተትና ማር ከምታፈስሰው ምድር ያወጣኸን አይበቃህምን? ደግመህ በእኛ ላይ ራስህን አለቃ ታደርጋለህን?",
    "14": "ደግሞ ወተትና ማር ወደምታፈስስ ምድር አላገባኸንም፥ እርሻና ወይንም አላወረስኸንም፤ የእነዚህንስ ሰዎች አይኖቻቸውን ታወጣለህን? አንመጣም አሉ።",
    "15": "ሙሴም እጅግ ተቆጣ፥ እግዚአብሔርንም፦ ወደ ቁርባናቸው አትመልከት፤ እኔ ከእነርሱ አንድ አህያ ስንኳ አልወሰድሁም፥ ከእነርሱም አንድ ሰው አልበደልሁም አለው።",
    "16": "ሙሴም ቆሬን፦ ነገ አንተ፥ ወገንህም ሁሉ፥ አሮንም በእግዚአብሔር ፊት ሁኑ፤",
    "17": "ሁላችሁም ጥናዎቻችሁን ውሰዱ፥ እጣንም አድርጉባቸው፥ እያንዳንዳችሁም ጥናዎቻችሁን ወደ እግዚአብሔር ፊት አምጡ፥ ሁለት መቶ አምሳ ጥናዎች፤ አንተ ደግሞ አሮንም ጥናዎቻችሁን አምጡ አለው።",
    "18": "እያንዳንዱም ጥናውን ወሰደ፥ እሳትም አደረገበት፥ እጣንም ጨመረበት፥ ከሙሴና ከአሮንም ጋር በመገናኛው ድንኳን ደጃፍ ቆመ።",
    "19": "ቆሬም ማህበሩን ሁሉ ወደ መገናኛው ድንኳን ደጃፍ በእነርሱ ላይ ሰበሰበ፤ የእግዚአብሔርም ክብር ለማህበሩ ሁሉ ተገለጠ።",
    "20": "እግዚአብሔርም ሙሴንና አሮንን እንዲህ ብሎ ተናገራቸው፦",
    "21": "ሁሉን በቅፅበት አጠፋቸው ዘንድ ከዚህ ማህበር መካከል ፈቀቅ በሉ።",
    "22": "እነርሱም በግምባራቸው ወድቀው፦ አምላክ ሆይ፥ አንተ የሰው ሁሉ ነፍስ አምላክ፥ አንድ ሰው ሃጢአት ቢሰራ አንተ በማህበሩ ሁሉ ላይ ትቆጣለህን? አሉ።",
    "23": "እግዚአብሔርም ሙሴን እንዲህ ብሎ ተናገረው፦",
    "24": "ለማህበሩ፦ ከቆሬና ከዳታን ከአቤሮንም ማደሪያ ዙሪያ ፈቀቅ በሉ ብለህ ንገራቸው።",
    "25": "ሙሴም ተነስቶ ወደ ዳታንና ወደ አቤሮን ሄደ፤ የእስራኤልም ሽማግሌዎች ተከተሉት።",
    "26": "ማህበሩንም፦ እባካችሁ፥ ከእነዚህ ክፉዎች ድንኳን ፈቀቅ በሉ፤ በሃጢአታቸውም ሁሉ እንዳትጠፉ ለእነርሱ የሆነውን ሁሉ አትንኩ ብሎ ተናገራቸው።",
    "27": "ከቆሬና ከዳታን ከአቤሮንም ማደሪያ ከዙሪያውም ሁሉ ፈቀቅ አሉ፤ ዳታንና አቤሮንም ሴቶቻቸውም ልጆቻቸውም ህፃናቶቻቸውም ወጥተው በድንኳኖቻቸው ደጃፍ ቆሙ።",
    "28": "ሙሴም አለ፦ ይህን ስራ ሁሉ አደርግ ዘንድ እግዚአብሔር እንደ ላከኝ እንጂ ከልቤ እንዳይደለ በዚህ ታውቃላችሁ።",
    "29": "እነዚህ ሰዎች ሰው እንደሚሞት ቢሞቱ፥ ወይም እንደ ሰው ሁሉ ቢቀሰፉ እግዚአብሔር አልላከኝም።",
    "30": "እግዚአብሔር ግን አዲስ ነገር ቢፈጥር፥ ምድርም አፍዋን ከፍታ እነርሱን ለእነርሱም ያለውን ሁሉ ብትውጣቸው፥ በህይወታቸውም ወደ ሲኦል ቢወርዱ፥ ያን ጊዜ እነዚህ ሰዎች እግዚአብሔርን እንደ ናቁ ታውቃላችሁ።",
    "31": "እንዲህም ሆነ፤ ይህን ቃል ሁሉ መናገር በፈፀመ ጊዜ ከበታቻቸው ያለው መሬት ተሰነጠቀ፤",
    "32": "ምድሪቱም አፍዋን ከፍታ እነርሱን ቤተ ሰቦቻቸውንም፥ ለቆሬም የነበሩትን ሰዎች ሁሉ፥ እቃዎቻቸውንም ሁሉ ዋጠቻቸው።",
    "33": "እነርሱም ለእነርሱም የነበሩ ሁሉ በህይወታቸው ወደ ሲኦል ወረዱ፤ ምድሪቱም ተዘጋችባቸው፥ ከጉባኤውም መካከል ጠፉ።",
    "34": "በዙሪያቸው የነበሩ የእስራኤል ልጆች ሁሉ ከጩኸታቸው የተነሳ፦ ምድሪቱ እንዳትውጠን ብለው በረሩ።",
    "35": "እሳትም ከእግዚአብሔር ዘንድ ወጥታ ያጥኑ የነበሩትን ሁለት መቶ አምሳ ሰዎች በላች።",
    "36": "እግዚአብሔርም ሙሴን እንዲህ ብሎ ተናገረው፦",
    "37": "ለካህኑ ለአሮን ልጅ ለአልአዛር እንዲህ ብለህ ንገረው፦ ተቀድሰዋልና ጥናዎቹን ከተቃጠሉት ዘንድ ውሰድ፥ እሳቱንም ወደ ውጭ ጣለው፤",
    "38": "በሃጢአታቸው ሰውነታቸውን ያጠፉትን የእነዚያን ሰዎች ጥናዎች ጠፍጥፈህ ለመሰዊያ መለበጫ አድርጋቸው፤ በእግዚአብሔር ፊት አቅርበዋቸዋልና የተቀደሱ ናቸው፥ ለእስራኤልም ልጆች ምልክት ይሆናሉ።",
    "39": "ካህኑም አልአዛር የተቃጠሉት ሰዎች ያቀረቡአቸውን የናስ ጥናዎች ወስዶ ጠፍጥፎም ለመሰዊያው መለበጫ አደረጋቸው።",
    "40": "በቆሬና በወገኑ የደረሰው እንዳይደርስበት፥ ከአሮን ልጆች ያልሆነ ሌላ ሰው በእግዚአብሔር ፊት እጣን ያጥን ዘንድ እንዳይቀርብ፥ እግዚአብሔር በሙሴ እንደ ተናገረው፥ ለእስራኤል ልጆች መታሰቢያ አደረጋቸው።",
    "41": "በነጋውም የእስራኤል ልጆች ማህበር ሁሉ፦ እናንተ የእግዚአብሔርን ህዝብ ገድላችኋል ብለው በሙሴና በአሮን ላይ አጉረመረሙ።",
    "42": "እንዲህም ሆነ፤ ማህበሩ በሙሴና በአሮን ላይ በተሰበሰቡ ጊዜ ወደ መገናኛው ድንኳን አዩ፤ እነሆም፥ ደመናው ሸፈነው፥ የእግዚአብሔርም ክብር ተገለጠ።",
    "43": "ሙሴና አሮንም ወደ መገናኛው ድንኳን ፊት መጡ።",
    "44": "እግዚአብሔር ሙሴን እንዲህ ብሎ ተናገረው፦",
    "45": "ከዚህ ማህበር መካከል ፈቀቅ በሉ፥ እኔም በቅፅበት አጠፋቸዋለሁ። በግምባራቸውም ወደቁ።",
    "46": "ሙሴም አሮንን፦ ጥናህን ውሰድ፥ ከመሰዊያውም ላይ እሳት አድርግበት፥ እጣንም ጨምርበት፥ ወደ ማህበሩም ፈጥነህ ውሰደው አስተስርይላቸውም፤ ከእግዚአብሔር ፊት ቁጣ ወጥቶአልና መቅሰፍት ጀምሮአል አለው።",
    "47": "አሮንም ሙሴ እንደ ተናገረው ጥናውን ወስዶ ወደ ጉባኤው መካከል ሮጠ፤ እነሆም፥ መቅሰፍቱ በህዝቡ መካከል ጀምሮ ነበር፤ እጣንም ጨመረ፥ ለህዝቡም አስተሰረየላቸው።",
    "48": "በሙታንና በህያዋን መካከል ቆመ፤ መቅሰፍቱም ተከለከለ።",
    "49": "በቆሬም ምክንያት ከሞቱት ሌላ በመቅሰፍቱ የሞቱት አስራ አራት ሺህ ሰባት መቶ ነበሩ።",
    "50": "አሮንም ወደ ሙሴ ወደ መገናኛው ድንኳን ደጃፍ ተመለሰ፤ መቅሰፍቱም ተከለከለ።"
}