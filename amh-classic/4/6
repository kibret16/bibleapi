{
    "1": "እግዚአብሔርም ሙሴን እንዲህ ብሎ ተናገረው፦",
    "2": "ለእስራኤል ልጆች ንገራቸው፦ ሰው ወይም ሴት ለእግዚአብሔር ራሱን የተለየ ያደርግ ዘንድ የናዝራዊነት ስእለት ቢሳል፥",
    "3": "ከወይን ጠጅና ከሚያሰክር መጠጥ ራሱን የተለየ ያድርግ፤ ከወይን ወይም ከሌላ ነገር የሚገኘውን ሆምጣጤ አይጠጣ፥ የወይንም ጭማቂ አይጠጣ፤ የወይን እሸት ወይም ዘቢብ አይብላ።",
    "4": "ራሱን የተለየ ባደረገበት ወራት ሁሉ ከወይን የሆነውን ነገር ሁሉ ከውስጡ ፍሬ ጀምሮ እስከ ገፈፎው ድረስ አይብላ።",
    "5": "ራሱን ለመለየት ስእለት ባደረገበት ወራት ሁሉ በራሱ ላይ ምላጭ አይደርስም፤ ለእግዚአብሔር የተለየበት ወራት እስኪፈፀም ድረስ የተቀደሰ ይሆናል፥ የራሱንም ጠጉር ያሳድጋል።",
    "6": "ለእግዚአብሔር ራሱን የተለየ ባደረገበት ወራት ሁሉ ወደ ሬሳ አይቅረብ።",
    "7": "ለአምላኩ ያደረገው እስለት በራሱ ላይ ነውና አባቱ ወይም እናቱ ወይም ወንድሙ ወይም እህቱ ሲሞቱ ሰውነቱን አያርክስባቸው።",
    "8": "ራሱን የተለየ ባደረገበት ወራት ሁሉ ለእግዚአብሔር የተቀደሰ ነው።",
    "9": "ሰውም በአጠገቡ ድንገት ቢሞት የተለየውንም ራሱን ቢያረክስ፥ እርሱ በሚነፃበት ቀን ራሱን ይላጭ፤ በሰባተኛው ቀን ይላጨው።",
    "10": "በስምንተኛውም ቀን ሁለት ዋኖሶች ወይም ሁለት የርግብ ግልገሎች ወደ መገናኛው ድንኳን ደጃፍ ወደ ካህኑ ያምጣ፤",
    "11": "ካህኑም አንዱን ለሃጢአት መስዋእት ሁለተኛውንም ለሚቃጠል መስዋእት ያቀርበዋል፤ በሬሳም የተነሳ ሃጢአት ሰርቶአልና ያስተሰርይለታል፥ በዚያም ቀን ራሱን ይቀድሰዋል።",
    "12": "ራሱን የተለየ ያደረገበትን ወራትም ለእግዚአብሔር ይቀድሳል፥ የአንድ አመትም ተባት ጠቦት ለበደል መስዋእት ያምጣ፤ ናዝራዊነቱ ግን ረክሶአልና ያለፈው ወራት ሁሉ ከንቱ ይሆናል።",
    "13": "የመለየቱ ወራት በተፈፀመ ጊዜ የናዝራዊው ህግ ይህ ነው፤ ወደ መገናኛው ድንኳን ደጃፍ ይቅረብ፤",
    "14": "ቁርባኑንም ለእግዚአብሔር ያቅርብ፤ ነውር የሌለበት የአንድ አመት ተባት ጠቦት ለሚቃጠል መስዋእት፥ ነውርም የሌለባትን የአንድ አመት እንስት ጠቦት ለሃጢአት መስዋእት፥ ነውርም የሌለበትን አውራ በግ ለደህንነት መስዋእት፥",
    "15": "አንድ ሌማትም ቂጣ እንጀራ፥ በዘይት የተለወሰ ከመልካም ዱቄትም የተሰሩ እንጎቻዎች፥ በዘይትም የተቀባ ስስ ቂጣ፥ የእህሉንም ቁርባን፥ የመጠጡንም ቁርባን ያቅርብ።",
    "16": "ካህኑም በእግዚአብሔር ፊት ያቀርባቸዋል፥ የሃጢአቱንም መስዋእት የሚቃጠለውንም መስዋእት ያሳርግለታል።",
    "17": "አውራውንም በግ ለደህንነት መስዋእት ከሌማቱ ቂጣ እንጀራ ጋር ወደ እግዚአብሔር ያቀርባል፤ ካህኑም ደግሞ የእህሉን ቁርባንና የመጠጡን ቁርባን ያቀርባል።",
    "18": "ናዝራዊውም የተለየውን የራሱን ጠጉር በመገናኛው ድንኳን አጠገብ ይላጫል፥ የመለየቱንም ራስ ጠጉር ወስዶ ከደህንነት መስዋእት በታች ወዳለው እሳት ይጥለዋል።",
    "19": "ካህኑም የተቀቀለውን የአውራውን በግ ወርች፥ ከሌማቱም አንድ ቂጣ እንጎቻ አንድም ስስ ቂጣ ይወስዳል፥ የተለየውንም የራስ ጠጉር ከተላጨ በኋላ በናዝራዊው እጆች ላይ ያኖራቸዋል፤",
    "20": "ካህኑም እነዚህን ለመወዝወዝ ቁርባን በእግዚአብሔር ፊት ይወዘውዛቸዋል፤ ይህም ከሚወዘወዘው ፍርምባና ከሚነሳው ወርች ጋር ለካህኑ የተቀደሰ ነው። ከዚያም በኋላ ናዝራዊው ወይን ይጠጣ ዘንድ ይችላል።",
    "21": "ስእለቱን የተሳለው የናዝራዊ፥ እጁም ከሚያገኘው ሌላ ስለ ናዝራዊነቱ ለእግዚአብሔር የሚያቀርበው የቁርባኑ ህግ ይህ ነው፤ ስእለቱን እንደ ተሳለ እንደ ናዝራዊነቱ ህግ እንዲሁ ያደርጋል።",
    "22": "እግዚአብሔርም ሙሴን እንዲህ ብሎ ተናገረው፦",
    "23": "ለአሮንና ለልጆቹ ንገራቸው፦ የእስራኤልን ልጆች ስትባርኩአቸው እንዲህ በሉአቸው፦",
    "24": "እግዚአብሔር ይባርክህ፥ ይጠብቅህም፤",
    "25": "እግዚአብሔር ፊቱን ያብራልህ፥ ይራራልህም፤",
    "26": "እግዚአብሔር ፊቱን ወደ አንተ ያንሳ፥ ሰላምንም ይስጥህ።",
    "27": "እንዲሁ ስሜን በእስራኤል ልጆች ላይ ያደርጋሉ፤ እኔም እባርካቸዋለሁ።"
}