{
    "1": "ይህም ዮናስን ከቶ ደስ አላሰኘውም፥ እርሱም ተቆጣ።",
    "2": "ወደ እግዚአብሔርም ፀለየና፦ አቤቱ፥ እለምንሃለሁ፤ በአገሬ ሳለሁ የተናገርሁት ይህ አልነበረምን? አንተ ቸርና ይቅር ባይ፥ ታጋሽም፥ ምህረትህም የበዛ፥ ከክፉው ነገርም የተነሳ የምትፀፀት አምላክ እንደ ሆንህ አውቄ ነበርና ስለዚህ ወደ ተርሴስ ለመኮብለል ፈጥኜ ነበር።",
    "3": "አሁንም፥ አቤቱ፥ ከህይወት ሞት ይሻለኛልና እባክህ፥ ነፍሴን ከእኔ ውሰድ አለው።",
    "4": "እግዚአብሔርም፦ በውኑ ትቆጣ ዘንድ ይገባሃልን? አለ።",
    "5": "ዮናስም ከከተማይቱ ወጣ፥ ከከተማይቱም በስተ ምስራቅ በኩል ተቀመጠ፤ ከተማይቱንም የሚያገኛትን እስኪያይ ድረስ በዚያ ለራሱ ዳስ ሰርቶ ከጥላው በታች ተቀመጠ።",
    "6": "እግዚአብሔር አምላክም ቅል አዘጋጀ፥ ከጭንቀቱም ታድነው ዘንድ በራሱ ላይ ጥላ እንድትሆን በዮናስ ላይ ከፍ ከፍ አደረጋት፤ ዮናስም ስለ ቅሊቱ እጅግ ደስ አለው።",
    "7": "በነጋው ግን ወገግ ባለ ጊዜ እግዚአብሔር ትልን አዘጋጀ፥ እርስዋም ቅሊቱን እስክትደርቅ ድረስ መታቻት።",
    "8": "ፀሃይም በወጣች ጊዜ እግዚአብሔር ትኩስ የምስራቅ ነፋስ አዘጋጀ፤ ዮናስ እስኪዝል ድረስም ፀሃይ ራሱን መታው፤ ለራሱም ሞትን ፈለገና፦ ከህይወት ሞት ይሻለኛል አለ።",
    "9": "እግዚአብሔርም ዮናስን፦ በውኑ ስለዚች ቅል ትቆጣ ዘንድ ይገባሃልን? አለው። እርሱም፦ እስከ ሞት ድረስ እቆጣ ዘንድ ይገባኛል አለ።",
    "10": "እግዚአብሔርም፦ አንተ ትበቅል ዘንድ ላልደከምህባት ላላሳደግሃትም፥ በአንድ ሌሊት ለበቀለች፥ በአንድ ሌሊትም ለደረቀችው ቅል አዝነሃል።",
    "11": "እኔስ ቀኛቸውንና ግራቸውን የማይለዩ ከመቶ ሃያ ሺህ የሚበልጡ ሰዎችና ብዙ እንስሶች ላሉባት ለታላቂቱ ከተማ ለነነዌ አላዝንምን? አለው።"
}