{
    "1": "የእግዚአብሔርም ቃል ወደ አማቴ ልጅ ወደ ዮናስ እንዲህ ሲል መጣ፦",
    "2": "ተነስተህ ወደዚያች ወደ ታላቂቱ ከተማ ወደ ነነዌ ሂድ፥ ክፉታቸውም ወደ ፊቴ ወጥቶአልና በእርስዋ ላይ ስበክ።",
    "3": "ዮናስ ግን ከእግዚአብሔር ፊት ወደ ተርሴስ ይኮበልል ዘንድ ተነሳ፤ ወደ ኢዮጴም ወረደ፥ ወደ ተርሴስም የምታልፍ መርከብ አገኘ፤ ከእግዚአብሔርም ፊት ኮብልሎ ከእነርሱ ጋር ወደ ተርሴስ ይሄድ ዘንድ ዋጋ ሰጥቶ ወደ እርስዋ ገባ።",
    "4": "እግዚአብሔርም በባህሩ ላይ ታላቅ ነፋስን አመጣ፥ በባህርም ላይ ታላቅ ማእበል ሆነ፥ መርከቢቱም ልትሰበር ቀረበች።",
    "5": "መርከበኞቹም ፈሩ፥ እያንዳንዱም ወደ አምላኩ ጮኸ፤ መርከቢቱም እንድትቀልልላቸው በውስጥዋ የነበረውን እቃ ወደ ባህር ጣሉት፤ ዮናስ ግን ወደ መርከቡ ውስጠኛው ክፍል ወርዶ ነበር፥ በከባድ እንቅልፍም ተኝቶ ነበር።",
    "6": "የመርከቡም አለቃ ወደ እርሱ ቀርቦ፦ ምነው ተኝተሃል? እንዳንጠፋ እግዚአብሔር ያስበን እንደ ሆነ ተነስተህ አምላክህን ጥራ አለው።",
    "7": "እርስ በእርሳቸውም፦ ይህ ክፉ ነገር በማን ምክንያት እንዳገኘን እናውቅ ዘንድ ኑ፥ እጣ እንጣጣል ተባባሉ። እጣም ተጣጣሉ፥ እጣውም በዮናስ ላይ ወደቀ።",
    "8": "የዚያን ጊዜም፦ ይህ ክፉ ነገር በማን ምክንያት እንዳገኘን እባክህ ንገረን፤ ስራህ ምንድር ነው? ከወዴትስ መጣህ? አገርህስ ወዴት ነው? ወይስ ከማን ወገን ነህ? አሉት።",
    "9": "እርሱም፦ እኔ እብራዊ ነኝ፤ ባህሩንና የብሱን የፈጠረውን የሰማይን አምላክ እግዚአብሔርን አመልካለሁ አላቸው።",
    "10": "እነዚያም ሰዎች ከእግዚአብሔር ፊት እንደ ኮበለለ እርሱ ስለ ነገራቸው አውቀዋልና እጅግ ፈርተው፦ይህ ያደረግኸው ምንድር ነው? አሉት።",
    "11": "ባህሩንም ሞገዱ አጥብቆ ያናውጠው ነበርና፦ ባህሩ ከእኛ ዘንድ ፀጥ እንዲል ምን እናድርግብህ? አሉት።",
    "12": "እርሱም፦ ይህ ታላቅ ማእበል በእኔ ምክንያት እንዳገኛችሁ አውቃለሁና አንስታችሁ ወደ ባህር ጣሉኝ፥ ባህሩም ፀጥ ይልላችኋል አላቸው።",
    "13": "ሰዎቹ ግን ወደ ምድሩ ሊመለሱ አጥብቀው ቀዘፉ፤ ዳሩ ግን ባህሩ እጅግ አብዝቶ ይናወጥባቸው ነበርና አልቻሉም።",
    "14": "ስለዚህ ወደ እግዚአብሔር ጮኸው፦ አቤቱ፥ እንደ ወደድህ አድርገሃልና እንለምንሃለን፤ አቤቱ፥ ስለዚህ ሰው ነፍስ እንዳንጠፋ ንፁህም ደም በእኛ ላይ እንዳታደርግ እንለምንሃለን አሉ።",
    "15": "ዮናስንም ወስደው ወደ ባህሩ ጣሉት፤ ባህሩም ከመናወጡ ፀጥ አለ።",
    "16": "ሰዎችም እግዚአብሔርን እጅግ ፈሩ፥ ለእግዚአብሔርም መስዋእትን አቀረቡ፥ ስእለትንም ተሳሉ።"
}