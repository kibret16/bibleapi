{
    "1": "እግዚአብሔርም ዮናስን የሚውጥ ታላቅ አሳ አሰናዳ፤ ዮናስም ሶስት ቀንና ሶስት ሌሊት በአሳው ሆድ ውስጥ ነበረ።",
    "2": "ዮናስም በአሳው ሆድ ውስጥ ሆኖ ወደ አምላኩ ወደ እግዚአብሔር ፀለየ፥ እንዲህም አለ፦",
    "3": "በመከራዬ ሳለሁ ወደ አምላኬ ወደ እግዚአብሔር ጮህሁ፥ እርሱም ሰማኝ፤ በሲኦልም ሆድ ውስጥ ሆኜ ጮህሁ፥ ቃሌንም አዳመጥህ።",
    "4": "ወደ ጥልቁ ወደ ባህሩ ውስጥ ጣልኸኝ፥ ፈሳሾችም በዙሪያዬ ነበሩ፤ ማእበልህና ሞገድህ ሁሉ በላዬ አለፉ።",
    "5": "እኔም፦ ከአይንህ ፊት ተጣልሁ፤ ነገር ግን ወደ ቅዱስ መቅደስህ ደግሞ እመለከታለሁ አልሁ።",
    "6": "ውሆችም እስከ ነፍሴ ድረስ ከበቡኝ፤ ጥልቁ ባህር በዙሪያዬ ነበረ፤ የባህሩ ሳር በራሴ ተጠምጥሞ ነበር።",
    "7": "ወደ ተራሮች መሰረት ወረድሁ፤ በምድርና በመወርወሪያዎችዋ ለዘላለም ተዘጋሁ፤ አንተ ግን፥ አቤቱ አምላኬ፥ ህይወቴን ከጉድጓዱ አወጣህ።",
    "8": "ነፍሴ በዛለችብኝ ጊዜ እግዚአብሔርን አሰብሁት፤ ፀሎቴም ወደ አንተ ወደ ቅዱስ መቅደስህ ገባች።",
    "9": "ከንቱነትንና ሃሰትን የሚጠብቁ ምህረታቸውን ትተዋል።",
    "10": "እኔ ግን በምስጋና ቃል እሰዋልሃለሁ፤ የተሳልሁትንም እከፍላለሁ። ደህንነት ከእግዚአብሔር ዘንድ ነው።",
    "11": "እግዚአብሔርም አሳውን አዘዘው፥ እርሱም ዮናስን በየብስ ላይ ተፋው።"
}