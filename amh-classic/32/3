{
    "1": "የእግዚአብሔርም ቃል ሁለተኛ ወደ ዮናስ እንዲህ ሲል መጣ፦",
    "2": "ተነስተህ ወደዚያች ወደ ታላቂቱ ከተማ ወደ ነነዌ ሂድ፥ የምነግርህንም ስብከት ስበክላት አለው።",
    "3": "ዮናስም ተነስቶ እንደ እግዚአብሔር ቃል ወደ ነነዌ ሄደ፤ ነነዌም የሶስት ቀን መንገድ ያህል እጅግ ታላቅ ከተማ ነበረች።",
    "4": "ዮናስም የአንድ ቀን መንገድ ያህል ወደ ከተማይቱ ውስጥ ሊገባ ጀመረ፤ ጮሆም፦ በሶስት ቀን ውስጥ ነነዌ ትገለበጣለች አለ።",
    "5": "የነነዌም ሰዎች እግዚአብሔርን አመኑ፤ ለፆም አዋጅ ነገሩ፥ ከታላቁም ጀምሮ እስከ ታናሹ ድረስ ማቅ ለበሱ።",
    "6": "ወሬውም ወደ ነነዌ ንጉስ ደረሰ፤ እርሱም ከዙፋኑ ተነስቶ መጎናፀፊያውን አወለቀ ማቅም ለበሰ፥ በአመድም ላይ ተቀመጠ።",
    "7": "አዋጅም አስነገረ፥ በነነዌም ውስጥ የንጉሱንና የመኳንንቱን ትእዛዝ አሳወጀ፥ እንዲህም አለ፦ ሰዎችና እንስሶች ላሞችና በጎች አንዳችን አይቅመሱ፤ አይሰማሩም ውሃንም አይጠጡ፤",
    "8": "ሰዎችና እንስሶችም በማቅ ይከደኑ፥ ወደ እግዚአብሔርም በብርቱ ይጩሁ፤ ሰዎችም ሁሉ ከክፉ መንገዳቸውና በእጃቸው ካለው ግፍ ይመለሱ።",
    "9": "እኛ እንዳንጠፋ እግዚአብሔር ተመልሶ ይፀፀት እንደ ሆነ፥ ከፅኑ ቁጣውም ይመለስ እንደ ሆነ ማን ያውቃል?",
    "10": "እግዚአብሔርም ከክፉ መንገዳቸው እንደተመለሱ ስራቸውን አየ፤ እግዚአብሔርም ያደርግባቸው ዘንድ በተናገረው ክፉ ነገር ተፀፅቶ አላደረገውም።"
}