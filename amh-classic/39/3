{
    "1": "እነሆ፥ መልእክተኛዬን እልካለሁ፥ መንገድንም በፊቴ ያስተካክላል፤ እናንተም የምትፈልጉት ጌታ በድንገት ወደ መቅደሱ ይመጣል፤ የምትወዱትም የቃል ኪዳን መልእክተኛ፥ እነሆ፥ ይመጣል፥ ይላል የሰራዊት ጌታ እግዚአብሔር፡፡",
    "2": "ነገር ግን እርሱ እንደ አንጥረኛ እሳትና እንደ አጣቢ ሳሙና ነውና የሚመጣበትን ቀን መታገስ የሚችል ማን ነው? እርሱስ በተገለጠ ጊዜ የሚቆም ማን ነው?",
    "3": "እርሱም ብርን እንደሚያነጥርና እንደሚያጠራ ሰው ይቀመጣል፥ የሌዊንም ልጆች ያጠራል፥ እንደ ወርቅና እንደ ብርም ያነጥራቸዋል፤ እነርሱም ለእግዚአብሔር በፅድቅ ቁርባንን የሚያቀርቡ ይሆናሉ።",
    "4": "እግዚአብሔርም እንደ ዱሮው ዘመንና እንደ ቀደሙት አመታት በይሁዳና በኢየሩሳሌም ቁርባን ደስ ይለዋል።",
    "5": "ለፍርድ ወደ እናንተ እቀርባለሁ በመተተኞችና በአመንዝሮች፥ በሃሰትም በሚምሉ፥ የምንደኛውን ደመወዝ በሚከለክሉ፥ መበለቲቱንና ድሃ አደጉን በሚያስጨንቁ፥ የመፃተኛውንም ፍርድ በሚያጣምሙ፥ እኔንም በማይፈሩ ላይ ፈጣን ምስክር እሆንባቸዋለሁ፥ ይላል የሰራዊት ጌታ እግዚአብሔር፡፡",
    "6": "እኔ እግዚአብሔር አልለወጥም፤ እናንተ የያእቆብ ልጆች ሆይ፥ ስለዚህ የጠፋችሁ አይደላችሁም።",
    "7": "ከአባቶቻችሁ ዘመን ጀምር ከስርአቴ ፈቀቅ ብላችኋል፥ እርስዋንም አልጠበቃችሁም። ወደ እኔ ተመለሱ፥ እኔም ወደ እናንተ እመለሳለሁ፥ ይላል የሰራዊት ጌታ እግዚአብሔር፡፡ እናንተ ግን፦ የምንመለሰው በምንድር ነው? ብላችኋል።",
    "8": "ሰው እግዚአብሔርን ይሰርቃልን? እናንተ ግን እኔን ሰርቃችኋል። እናንተም፦ የሰረቅንህ በምንድር ነው? ብላችኋል። በአስራትና በበኩራት ነው።",
    "9": "እናንተ፥ ይህ ህዝብ ሁሉ፥ እኔን ሰርቃችኋልና በእርግማን ርጉሞች ናችሁ።",
    "10": "በቤቴ ውስጥ መብል እንዲሆን አስራቱን ሁሉ ወደ ጎተራ አግቡ የሰማይንም መስኮት ባልከፍትላችሁ፥ በረከትንም አትረፍርፌ ባላፈስስላችሁ በዚህ ፈትኑኝ፥ ይላል የሰራዊት ጌታ እግዚአብሔር፡፡",
    "11": "ስለ እናንተ ነቀዙን እገስፃለሁ፥ የምድራችሁንም ፍሬ አያጠፋም፤ በእርሻችሁም ያለው ወይን ፍሬውን አያረግፍም፥ ይላል የሰራዊት ጌታ እግዚአብሔር፡፡",
    "12": "የተድላ ምድር ትሆናላችሁና አህዛብ ሁሉ ብፁአን ብለው ይጠሩአችኋል፥ ይላል የሰራዊት ጌታ እግዚአብሔር፡፡",
    "13": "ቃላችሁ በእኔ ላይ ድፍረት ሆኖአል፥ ይላል እግዚአብሔር፡፡ እናንተ ግን፦ በአንተ ላይ ደፍረን የተናገርነው በምንድር ነው? ብላችኋል።",
    "14": "እናንተም፦ እግዚአብሔርን ማገልገል ከንቱ ነው፤ ትእዛዙንስ በመጠበቅ፥ በሰራዊት ጌታ በእግዚአብሔር ፊት ህዘንተኞች ሆነን በመሄድ ምን ይረባናል?",
    "15": "አሁንም የሚታበዩትን ሰዎች ብፁአን ብለን እንጠራቸዋለን፤ ክፉንም የሚሰሩ ፀንተዋል እግዚአብሔርንም ይፈታተናሉ፥ ያመልጣሉም ብላችኋል።",
    "16": "የዚያን ጊዜ እግዚአብሔርን የሚፈሩ እርስ በእርሳቸው ተነጋገሩ፤ እግዚአብሔርም አደመጠ፥ ሰማም፥ እግዚአብሔርንም ለሚፈሩ ስሙንም ለሚያስቡ የመታሰቢያ መፅሃፍ በፊቱ ተፃፈ።",
    "17": "እኔ በምሰራበት ቀን እነርሱ የእኔ ገንዘብ ይሆናሉ፥ ይላል የሰራዊት ጌታ እግዚአብሔር፤ ሰውም የሚያገለግለውን ልጁን እንደሚምር፥ እንዲሁ እምራቸዋለሁ።",
    "18": "ተመልሳችሁም በፃድቁና በሃጢአተኛው መካከል፥ ለእግዚአብሔር በሚገዛውና በማይገዛው መካከል ትለያላችሁ።"
}