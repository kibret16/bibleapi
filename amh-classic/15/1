{
    "1": "በኤርምያስም አፍ የተናገረው የእግዚአብሔር ቃል ይፈፀም ዘንድ በፋርስ ንጉስ በቂሮስ በመጀመሪያው አመት እግዚአብሔር የፋርስን ንጉስ የቂሮስን መንፈስ አስነሳ፤ እርሱም በመንግስቱ ሁሉ አዋጅ አስነገረ፥ ደግሞም በፅህፈት አድርጎ እንዲህ አለ፦",
    "2": "የፋርስ ንጉስ ቂሮስ እንዲህ ይላል፦ የሰማይ አምላክ እግዚአብሔር የምድርን መንግስታት ሁሉ ሰጥቶኛል፤ በይሁዳም ባለችው በኢየሩሳሌም ቤት እሰራለት ዘንድ አዝዞኛል፤",
    "3": "ከህዝቡ ሁሉ በእንናተ ዘንድ ማንም ቢሆን አምላኩ ከእርሱ ጋር ይሁን፥ እርሱም በይሁዳ ወዳለችው ወደ ኢየሩሳሌም ይውጣ፥ በኢየሩሳሌምም ለሚኖረው አምላክ፥ ለእስራኤል አምላክ ለእግዚአብሔር ቤት ይስራ፤",
    "4": "በሚኖርበትም ስፍራ ሁሉ ለቀረው ሰው የአገሩ ሰዎች በብርና በወርቅ በእቃም በእንስሳም ይርዱት፤ ይህም በኢየሩሳሌም ላለው ለእግዚአብሔር ቤት በፈቃዳቸው ከሚያቀርቡት ሌላ ይሁን።",
    "5": "የይሁዳና የብንያም የአባቶች ቤቶች አለቆችም፥ ካህናቱም፥ ሌዋውያኑም፥ በኢየሩሳሌም ያለውን የእግዚአብሔርን ቤት ለመስራት ይወጡ ዘንድ እግዚአብሔር መንፈሳቸውን ያነሳሳው ሁሉ ተነሱ።",
    "6": "በዙሪያቸውም ያሉ ሁሉ በፈቃዳቸው ካቀረቡት ሁሉ ሌላ በብር እቃና በወርቅ በገንዘቦችና በእንስሶች በሌላም ስጦታ አገዙአቸው።",
    "7": "ንጉሱ ቂሮስም ናቡከደነፆር ከኢየሩሳሌም ወስዶ በአማልክቱ ቤት ያኖራቸውን የእግዚአብሔርን ቤት እቃዎች አወጣ።",
    "8": "የፋርስ ንጉስ ቂሮስም በመዝገቡ ላይ በነበረው በሚትሪዳጡ እጅ አወጣቸው፥ ለይሁዳም መስፍን ለሰሳብሳር ቆጠራቸው።",
    "9": "ቁጥራቸውም ይህ ነው፤ ሰላሳ የወርቅ አንድ ሺህም የብር ሰሃኖች፥ ሃያ ዘጠኝም ቢላዎች፥",
    "10": "ሰላሳ የወርቅ ደካዎች፥ አራት መቶ አስርም ሌላ አይነት የብር ደካዎች፥ አንድ ሺህም ሌላ እቃ ነበረ።",
    "11": "የወርቁና የብሩ እቃዎች ሁሉ አምስት ሺህ አራት መቶ ነበሩ፤ እነዚህንም ሁሉ ሰሳብሳር ከባቢሎን ወደ ኢየሩሳሌም ከተመለሱ ምርኮኞቹ ጋር ወሰደ።"
}