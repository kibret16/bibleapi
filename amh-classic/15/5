{
    "1": "ነቢያቱም ሃጌና የአዶ ልጅ ዘካርያስ በይሁዳና በኢየሩሳሌም ለነበሩ አይሁድ በእስራኤል አምላክ ስም ትንቢት ተናገሩላቸው።",
    "2": "በዚያን ጊዜ የሰላትያል ልጅ ዘሩባቤል የኢዮሴዴቅም ልጅ ኢያሱ ተነስተው በኢየሩሳሌም ያለውን የእግዚአብሔርን ቤት መስራት ጀመሩ፤ የሚያግዙአቸውም የእግዚአብሔር ነቢያት ከእነርሱ ጋር ነበሩ።",
    "3": "በዚያም ዘመን በወንዝ ማዶ የነበረው ገዥ ተንትናይ፥ ደግሞ ሰተርቡዝናይ፥ ተባባሪዎቻቸውም ወደ እነርሱ መጥተው፦ ይህን ቤት ትሰሩ ዘንድ፥ ይህንኑም ቅጥር ታድሱ ዘንድ ያዘዛችሁ ማን ነው? አሉአቸው።",
    "4": "ደግሞም፦ ይህንስ ስራ የሚሰሩት ሰዎች ስም ማን ነው? ብለው ጠየቁአቸው።",
    "5": "የአምላካቸው አይን ግን በአይሁድ ሽማግሌዎች ላይ ነበረ፥ ይህም ነገር ወደ ዳርዮስ እስኪደርስ ድረስ፥ መልሱም በደብዳቤ እስኪመጣ ድረስ አልከለከሉአቸውም።",
    "6": "በወንዙ ማዶ የነበረው ገዥ ተንትናይ ደግሞ ሰተርቡዝናይ ተባባሪዎቹም በወንዙ ማዶ የነበሩት አፈርስካውያን ወደ ንጉሱ ወደ ዳርዮስ የላኩት የደብዳቤው ግልባጭ ይህ ነበረ።",
    "7": "እንዲህም የሚል ደብዳቤ ላኩለት፦ ለንጉሱ ለዳርዮስ ሙሉ ሰላም ይሁን፤",
    "8": "ወደ ይሁዳ አገር ወደ ታላቁም አምላክ ቤት እንደ ሄድን ንጉሱ ይወቅ፤ እርሱም በትልቅ ድንጋይ ተሰራ፥ በቅጥሩም ውስጥ እንጨት ተደረገ፥ ያም ስራ በትጋት ይሰራል፥ በእጃቸውም ይከናወናል።",
    "9": "እነዚያንም ሽማግሌዎች፦ ይህን ቤት ትሰሩ ዘንድ፥ ይህንስ ቅጥር ታድሱ ዘንድ ያዘዛችሁ ማን ነው? ብለን ጠየቅናቸው።",
    "10": "ደግሞም እናስታውቅህ ዘንድ፥ በእነርሱም ያሉትን ሹሞች ስም እንፅፍልህ ዘንድ ስማቸውን ጠየቅን።",
    "11": "እንደዚህም ብለው መለሱልን፦ እኛ የሰማይና የምድር አምላክ ባርያዎች ነን፥ ከብዙም ዘመን ጀምሮ ተሰርቶ የነበረውን፥ ታላቁም የእስራኤል ንጉስ ሰርቶ የፈፀመውን ቤት እንሰራለን፦",
    "12": "አባቶቻችንም የሰማይን አምላክ ካስቆጡ በኋላ በከለዳዊው በባቢሎን ንጉስ በናቡከደነፆር እጅ አሳልፎ ሰጣቸው፥ እርሱም ይህን ቤት አፈረሰ፥ ህዝቡንም ወደ ባቢሎን አፈለሰ።",
    "13": "ነገር ግን በባቢሎን ንጉስ በቂሮስ በመጀመሪያው አመት ንጉሱ ቂሮስ ይህን የእግዚአብሔርን ቤት ይሰሩ ዘንድ አዘዘ።",
    "14": "ናቡከደነፆርም በኢየሩሳሌም ከነበረው መቅደስ የወሰደውን፥ ወደ ባቢሎንም መቅደስ ያፈለሰውን የእግዚአብሔርን ቤት የወርቅንና የብርን እቃ ንጉሱ ቂሮስ ከባቢሎን መቅደስ አውጥቶ ሰሳብሳር ለተባለው ለሹሙ ሰጠውና፦",
    "15": "ይህን እቃ ይዘህ ሂድ፥ በኢየሩሳሌምም ባለው መቅደስ አኑረው፤ የእግዚአብሔርም ቤት በስፍራው ይሰራ አለው።",
    "16": "በዚያ ጊዜም ይህ ሰሳብሳር መጣ፥ በኢየሩሳሌምም ያለውን የእግዚአብሔርን ቤት መሰረተ፤ ከዚያም ጊዜ ጀምሮ እስከ ዛሬ ድረስ እየተሰራ አልተጨረሰም።",
    "17": "አሁንም ይህ ነገር በንጉሱ አይን መልካም ቢሆን ይህ የእግዚአብሔር ቤት በኢየሩሳሌም ይሰራ ዘንድ ከንጉሱ ከቂሮስ ታዝዞ እንደ ሆነ በባቢሎን ባለው በንጉሱ ቤተ መዛግብት ይመርመር፤ ስለዚህም ነገር ንጉሱ ፈቃዱን ይላክልን።"
}