{
    "1": "ይህም ከተፈፀመ በኋላ አለቆቹ ወደ እኔ ቀርበው፦ የእስራኤል ህዝብ ካህናቱም ሌዋውያኑም እንደ ከነአናውያን እንደ ኬጢያውያን እንደ ፌርዛውያን እንደ ኢያቡሳውያን እንደ አሞናውያን እንደ ሞአባውያን እንደ ግብፃውያንና እንደ አሞራውያን ርኩሰት ያደርጋሉ እንጂ ከምድር አህዛብ አልተለዩም፤",
    "2": "ለራሳቸውና ለልጆቻቸውም ሴቶች ልጆቻቸውን ወስደዋል፥ የተቀደሰውንም ዘር ከምድር አህዛብ ጋር ደባልቀዋል አስቀድሞም አለቆቹና ሹማምቶቹ በዚህ መተላለፍ መጀመሪያ ሆነዋል አሉኝ።",
    "3": "ይህንም ነገር በሰማሁ ጊዜ ልብሴንና መጎናፀፊያዬን ቀደድሁ፥ የራሴንና የጢሜንም ጠጉር ነጨሁ፥ ደንግጬም ተቀመጥሁ።",
    "4": "ስለ ምርኮኞቹም መተላለፍ የእስራኤልን አምላክ ቃል የሚፈሩ ሁሉ ወደ እኔ ተሰበሰቡ፤ እኔም እስከ ሰርክ መስዋእት ድረስ ደንግጬ ተቀመጥሁ።",
    "5": "በሰርክም መስዋእት ጊዜ ልብሴና መጎናፀፊያዬ እንደ ተቀደደ ሆኖ ከመዋረዴ ተነሳሁ፤ በጉልበቴም ተንበርክኬ ወደ አምላኬ ወደ እግዚአብሔር እጄን ዘረጋሁ።",
    "6": "እንዲህም አልሁ፦ አምላኬ ሆይ፥ ሃጢአታችን በራሳችን ላይ በዝቶአልና፥ በደላችንም ወደ ሰማይ ከፍ ከፍ ብሎአልና አምላኬ ሆይ፥ ፊቴን ወደ አንተ አነሳ ዘንድ አፍራለሁ፥ እፈራማለሁ።",
    "7": "ከአባቶቻችን ዘመን ጀምረን እስከ ዛሬ ድረስ እጅግ በድለናል፤ ዛሬም እንደ ሆነው ስለ ሃጢአታችን እኛና ንጉሶቻችን ካህናቶቻችንም ለሰይፍና ለምርኮ ለብዝበዛና ለእፍረት በምድር ነገስታት እጅ ተጣልን።",
    "8": "አሁንም ቅሬታ ይተውልን ዘንድ፥ በተቀደሰውም ስፍራው ችንካርን ይሰጠን ዘንድ፥ አምላካችንም አይናችንን ያበራ ዘንድ፥ በባርነትም ሳለን ጥቂት የህይወት መታደስን ይሰጠን ዘንድ ለጥቂት ጊዜ ከአምላካችን ከእግዚአብሔር ሞገስ ተሰጥቶናል።",
    "9": "ባርያዎች ነንና፥ አምላካችን ግን በባርነታችን አልተወንም የህይወት መታደስን ይሰጠን ዘንድ፥ የአምላካችንንም ቤት እንሰራ ዘንድ፥ የተፈታውንም እንጠግን ዘንድ፥ በይሁዳና በኢየሩሳሌምም ቅጥር ይደረግልን ዘንድ በፋርስ ነገስታት ፊት ምህረቱን ሰጠን።",
    "10-12": "አሁንስ አምላካችን ሆይ፦ ትወርሱአት ዘንድ የምትገቡባት ምድር በምድር አህዛብ ርኩሰት ረክሳለች፥ ከዳር እስከ ዳርም ድረስ ከርኩሰታቸው ከፀያፍ ስራቸውም ተሞልታለች፤ አሁንም ትበረቱ ዘንድ፥ የምድሩንም ፍሬ ትበሉ ዘንድ፥ ለዘላለም ለልጆቻችሁ ታወርሱአት ዘንድ ሴቶች ልጆቻችሁን ለልጆቻቸው አትስጡ፥ ሴቶች ልጆቻቸውንም ለልጆቻችሁ አትውሰዱ፥ ሰላማቸውንና ደህንነታቸውንም ለዘላለም አትሹ ብለህ በባርያዎችህ በነቢያት ያዘዝኸውን ትእዛዝ ትተናልና ከዚህ በኋላ ምን እንላለን?",
    "13": "ስለ ክፉ ስራችንና ስለ ታላቁ በደላችን ካገኘን ነገር ሁሉ በኋላ፥ አንተ አምላካችን እንደ ሃጢአታችን ብዛት አልቀሰፍኸንም ነገር ግን ቅሬታን ሰጠኸን።",
    "14": "በውኑ ተመልሰን ትእዛዝህን እናፈርስ ዘንድ፥ ርኩስ ስራን ከሚሰሩ ከእነዚህም አህዛብ ጋር እንጋባ ዘንድ ይገባናልን? አንተስ ቅሬታ የሌለንና የማናመልጥ እስክንሆን ድረስ እንድታጠፋን አትቆጣንም?",
    "15": "አቤቱ የእስራኤል አምላክ ሆይ፥ አንተ ፃድቅ ነህ፤ ዛሬም እንደ ሆነው እኛ አምልጠን ቀርተናል፤ እነሆ በፊትህ በበደላችን አለን ስለዚህ በፊትህ ሊቆም የሚችል የለም።"
}