{
    "1": "በንጉሱ በአርጤክስስ መንግስት ከእኔ ጋር ከባቢሎን የወጡ የአባቶች ቤቶች አለቆች እነዚህ ናቸው፤ ትውልዳቸውም ይህ ነው፤",
    "2": "ከፊንሃስ ልጆች ጌርሶን፥ ከኢታምር ልጆች ዳንኤል፥ ከዳዊት ልጆች ሃጡስ፥ ከሴኬንያ ልጆች፥",
    "3": "ከፋሮስ ልጆቾ ዘካርያስ፥ ከእርሱም ጋር መቶ አምሳ ወንዶች በትውልድ ተቆጠሩ።",
    "4": "ከፋሃት ሞአብ ልጆች የዘራእያ ልጅ ኤሊሆኤናይ፥ ከእርሱም ጋር ሁለት መቶ ወንዶች።",
    "5": "ከሴኬንያ ልጆች የየህዚኤል ልጅ፥ ከእርሱም ጋር ሶስት መቶ ወንዶች።",
    "6": "ከአዲን ልጆች የዮናታን ልጅ ኤቤድ፥ ከእርሱም ጋር አምሳ ወንዶች።",
    "7": "ከኤላም ልጆች የጎቶልያ ልጅ የሻያ፥ ከእርሱም ጋር ሰባ ወንዶች።",
    "8": "የሰፋጥያስ ልጆች የሚካኤል ልጅ ዝባድያ፥ ከእርሱም ጋር ሰማንያ ወንዶች።",
    "9": "ከኢዮአብ ልጆች የይሂኤል ልጅ አብድዩ፥ ከእርሱም ጋር ሁለት መቶ አስራ ስምንት ወንዶች።",
    "10": "ከሰሎሚት ልጆች የዮሲፍያ ልጅ፥ ከእርሱም ጋር መቶ ስድሳ ወንዶች።",
    "11": "ከቤባይ ልጆች የቤባይ ልጅ ዘካርያስ፥ ከእርሱም ጋር ሃያ ስምንት ወንዶች።",
    "12": "ከአዝጋድ ልጆች የሃቃጣን ልጅ ዮሃናን፥ ከእርሱም ጋር መቶ አስር ወንዶች።",
    "13": "ከኋለኞቹ ከአዶኒቃም ልጆች ስማቸው ይህ ነው፤ ኤሊፋላት፥ ይኡኤል፥ ሸማያ፥ ከእነርሱም ጋር ስድሳ ወንዶች።",
    "14": "ከበጉዋይ ልጆች ኡታይና ዘቡድ፥ ከእነርሱም ጋር ሰባ ወንዶች።",
    "15": "ወደ አህዋም ወደሚፈስስ ወንዝ ሰበሰብኋቸው፥ በዚያም ሶስት ቀን ሰፈርን፤ ህዝቡንና ካህናቱን ስቆጥራቸው በዚያ ከሌዊ ልጆች ማንንም አላገኘሁም።",
    "16": "ወደ አለቆቹም ወደ አልአዛር፥ ወደ አርኤል፥ ወደ ሸማያ፥ ወደ ኤልናታን፥ ወደ ያሪብ፥ ወደ ኤልናታን፥ ወደ ናታን፥ ወደ ዘካርያስ፥ ወደ ሜሱላም፥ ደግሞም ወደ አዋቂዎቹ ወደ ዮያሪብና ወደ ኤልናታን ላክሁ።",
    "17": "በካሲፍያ ስፍራ ወደ ነበረው ወደ አለቃው ወደ አዶ ላክኋቸው፤ ለአምላካችን ቤት አገልጋዮችን ያመጡልን ዘንድ በካሲፍያ ስፍራ ለሚኖሩት ለአዶና ለወንድሞቹ ለናታኒም የሚነግሩአቸውን በአፋቸው አደረግሁ።",
    "18": "በላያችንም መልካም በሆነው በአምላካችን እጅ ከእስራኤል ልጅ ከሌዊ ልጅ ከሞሆሊ ልጆች ወገን የነበረውን አስተዋይ ሰው ሰራብያን፥ ከእርሱም ጋር አስራ ስምንቱን ልጆቹንና ወንድሞቹን አመጡልን።",
    "19": "ደግሞም ሃሸብያን ከእርሱም ጋር ከሜራሪ ልጆች ወገን የነበረውን የሻያንና ሃያውን ወንድሞቹንና ልጆቻቸውን።",
    "20": "ሌዋውያንንም እንዲያገለግሉ ዳዊትና አለቆቹ ከሰጡአቸው ናታኒም ውስጥ ሁለት መቶ ሃያ ናታኒም አመጡ፤ እነዚህም ሁሉ በስም በስማቸው ተጠሩ።",
    "21": "በአምላካችን ፊት ራሳችንን እናዋርድ ዘንድ፥ ከእርሱም የቀናውን መንገድ ለእኛና ለልጆቻችን ለንብረታችንም ሁሉ እንለምን ዘንድ በዚያ በአህዋ ወንዝ አጠገብ ፆም አወጅሁ።",
    "22": "ንጉሱንም፦ የአምላካችን እጅ በሚሹት ሁሉ ላይ ለመልካም ነው፤ ሃይሉና ቁጣው ግን እርሱን በሚተዉ ሁሉ ላይ ነው ብለን ተናግረን ነበርና በመንገድ ካለው ጠላት ያድኑን ዘንድ ጭፍራና ፈረሰኞች ከንጉሱ እለምን ዘንድ አፍሬ ነበርና።",
    "23": "ስለዚህም ነገር ፆምን፥ ወደ እግዚአብሔርም ለመንን፤ እርሱም ተለመነን።",
    "24": "ከካህናቱም አለቆች አስራ ሁለት ሰዎችን፥ ሰራብያንና ሃሸቢያን ከእነርሱም ጋር አስር ወንድሞቻቸውን ለየሁ፤",
    "25": "ንጉሱና አማካሪዎቹ አለቆቹም በዚያም የተገኙት እስራኤል ሁሉ ያቀረቡትን ለአምላካችን ቤት የቀረበውን ብሩንና ወርቁን እቃውንም መዝኜ ሰጠኋቸው።",
    "26": "ስድስት መቶ አምሳ መክሊት ብር፥ አንድ መቶም መክሊት የብር እቃዎች፥ አንድ መቶም መክሊት ወርቅ፥",
    "27": "ሃያም ባለሺህ ዳሪክ የወርቅ ፅዋዎች፥ ሁለትም እንደ ወርቅ የከበሩ ከጥሩ ከሚያንፀባርቅ ናስ የተሰሩ እቃዎች መዝኜ በእጃቸው ሰጠሁ።",
    "28": "እኔም፦ እናንተ ለእግዚአብሔር ተቀድሳችኋል፥ እቃዎቹም ቅዱስ ናቸው፤ ብሩና ወርቁም ለአባቶቻችን አምላክ ለእግዚአብሔር በፈቃድ የቀረበ ነው፤",
    "29": "በካህናትና በሌዋውያን አለቆች በእስራኤልም አባቶች ቤቶች አለቆች ፊት በኢየሩሳሌም በእግዚአብሔር ቤት ጓዳዎች ውስጥ እስክትመዝኑ ድረስ ተግታችሁ ጠብቁ አልኋቸው።",
    "30": "ካህናቱና ሌዋውያኑም ወደ ኢየሩሳሌም ወደ አምላካችን ቤት ይወስዱት ዘንድ ብሩንና ወርቁን እቃዎቹንም በሚዛን ተቀበሉ።",
    "31": "በመጀመሪያውም ወር በአስራ ሁለተኛው ቀን ወደ ኢየሩሳሌም እንሄድ ዘንድ ከአህዋ ወንዝ ተነሳን የአምላካችንም እጅ በላያችን ነበረ፥ በመንገድም ከጠላትና ከሚሸምቅ ሰው እጅ አዳነን።",
    "32": "ወደ ኢየሩሳሌም ደረስን፥ በዚያም ሶስት ቀን ተቀመጥን።",
    "33": "በአራተኛውም ቀን ብሩና ወርቁ እቃዎቹም በአምላካችን ቤት በካህኑ በኦርዮ ልጅ በሜሪሞት እጅ ተመዘኑ፤ ከእርሱም ጋር የፊንሃስ ልጅ አልአዛር ነበረ፤ ከእነርሱም ጋር ሌዋውያን የኢያሱ ልጅ ዮዛባትና የቢንዊ ልጅ ኖአድያ ነበሩ።",
    "34": "ሁሉም በቁጥርና በሚዛን ተመዘነ፤ ሚዛኑም ሁሉ በዚያን ጊዜ ተፃፈ።",
    "35": "ከምርኮም የወጡት ምርኮኞች ለእስራኤል አምላክ ለሚቃጠል መስዋእት ስለ እስራኤል ሁሉ አስራ ሁለት ወይፈኖች፥ ዘጠና ስድስትም አውራ በጎች፥ ሰባ ሰባትም ጠቦቶች፥ ለሃጢአት መስዋእት አስራ ሁለት አውራ ፍየሎች አቀረቡ። ይህ ሁሉ ለእግዚአብሔር የሚቃጠል መስዋእት ነበረ።",
    "36": "የንጉሱንም ትእዛዝ በወንዙ ማዶ ላሉት ለንጉሱ ሹማምቶችና ገዦች ሰጡ፤ እነርሱም ህዝቡንና የእግዚአብሔርን ቤት አገዙ።"
}