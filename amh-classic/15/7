{
    "1": "ከዚህም ነገር በኋላ በፋርስ ንጉስ በአርጤክስስ መንግስት እዝራ የሰራያ ልጅ፥",
    "2": "የአዛርያስ ልጅ፥ የኬልቅያስ ልጅ፥ የሰሎም ልጅ፥ የሳዶቅ ልጅ፥ የአኪጦብ ልጅ፥",
    "3": "የአማርያ ልጅ፥ የአዛርያስ ልጅ፥ የመራዮት ልጅ፥",
    "4": "የዘራእያ ልጅ፥ የኦዚ ልጅ፥ የቡቂ ልጅ፥",
    "5": "የአቢሱ ልጅ፥ የፊንሃስ ልጅ፥ የአልአዛር ልጅ፥ የታላቁ ካህን የአሮን ልጅ፥ ይህ እዝራ ከባቢሎን ወጣ፤",
    "6": "የእስራኤልም አምላክ እግዚአብሔር በሰጠው በሙሴ ህግ ፈጣን ፀሃፊ ነበረ፤ የአምላኩም የእግዚአብሔር እጅ በእርሱ ላይ ነበረችና ንጉሱ የሻውን ሁሉ ሰጠው።",
    "7": "ከእስራኤልም ልጆች ከካህናቱም ከሌዋውያኑም ከመዘምራኑም ከበረኞቹም ከናታኒምም በንጉሱ በአርጤክስስ በሰባተኛው አመት አያሌዎች ወደ ኢየሩሳሌም ወጡ።",
    "8": "በንጉሱም በሰባተኛው አመት በአምስተኛው ወር ወደ ኢየሩሳሌም ደረሰ።",
    "9": "በመጀመሪያውም ወር በአንደኛው ቀን ከባቢሎን ሊወጣ ጀመረ፥ መልካሚቱም የአምላኩ እጅ በእርሱ ላይ ነበረችና በአምስተኛ ወር በመጀመሪያው ቀን ወደ ኢየሩሳሌም ደረሰ።",
    "10": "እዝራም የእግዚአብሔርን ህግ ይፈልግና ያደርግ ዘንድ፥ ለእስራኤልም ስርአትንና ፍርድን ያስተምር ዘንድ ልቡን አዘጋጅቶ ነበር።",
    "11": "ንጉሱም አርጤክስስ የእግዚአብሔርን ትእዛዝ ቃልና ለእስራኤል የሆነውን ስርአት ይፅፍ ለነበረው ለፀሃፊው ለካህኑ ለእዝራ የሰጠው የደብዳቤው ግልባጭ ይህ ነው።",
    "12": "ከንጉሰ ነገስት ከአርጤክስስ ለሰማይ አምላክ ህግ ፀሃፊ ለካህኑ ለእዝራ፥ ሙሉ ሰላም ይሁን፤",
    "13": "በመንግስቴ ውስጥ ካሉ ከእስራኤል ህዝብ ከካህናቱና ከሌዋውያኑም ወደ ኢየሩሳሌም ይሄድ ዘንድ የሚወድድ ሁሉ ከአንተ ጋር እንዲሄድ አዝዣለሁ።",
    "14": "በእጅህ እንዳለችው እንደ አምላክህ ህግ ይሁዳንና ኢየሩሳሌምን ትጎበኝ ዘንድ፥",
    "15": "ንጉሱንና አማካሪዎቹም መኖሪያው በኢየሩሳሌም ለሆነው ለእስራኤል አምላክ በፈቃዳቸው ያቀረቡትን ብርና ወርቅ፥",
    "16": "በባቢሎንም አውራጃ ሁሉ የምታገኘውን ብርና ወርቅ ሁሉ፥ ህዝቡና ካህናቱም በኢየሩሳሌም ላለው ለአምላካቸው ቤት በፈቃዳቸው የሚያቀርቡትን ትወስድ ዘንድ በንጉሱና በሰባቱ አማካሪዎች ተልከሃልና",
    "17": "ስለዚህ በዚህ ገንዘብ ወደፈኖችንና አውራ በጎችን ጠቦቶችንም የእህላቸውንና የመጠጣቸውን ቁርባን ተግተህ ግዛ፤ በኢየሩሳሌምም ባለው በአምላካችሁ ቤት መሰዊያ ላይ አቅርባቸው።",
    "18": "ከቀረውም ብርና ወርቅ አንተና ወንድሞችህ ለማድረግ ደስ የሚያሰኛችሁን ነገር እንደ አምላካችሁ ፈቃድ አድርጉ።",
    "19": "ስለ አምላክህም ቤት አገልግሎት የተሰጠህን እቃ በኢየሩሳሌም አምላክ ፊት አሳልፈህ ስጥ።",
    "20": "ከዚህም በላይ ለማውጣት የሚያስፈልግህን ለአምላክህ ቤት የሚያሻውን ነገር ከንጉሱ ቤተ መዛግብት አውጣ።",
    "21": "እኔም ንጉሱ አርጤክስስ በወንዝ ማዶ ላሉት በጅሮንዶች ሁሉ ይህን ትእዛዝ ሰጥቻለሁ። የሰማይ አምላክ ህግ ፀሃፊ ካህኑ እዝራ ከእናንተ የሚፈልገውን ሁሉ አዘጋጁለት፤",
    "22": "እስከ መቶ መክሊት ብርም ቢሆን፥ እስከ መቶ የቆሬስ መስፈሪያ ስንዴ፥ እስከ መቶም የባዶስ መስፈሪያ የወይን ጠጅ፥ እስከ መቶም የባዶስ መስፈሪያ ዘይት ቢሆን፥ ጨውም ያለ ልክ ቢሆን ስጡ።",
    "23": "በንጉሱና በልጆቹ መንግስት ላይ ቁጣ እንዳይሆን፥ የሰማይ አምላክ ያዘዘው ሁሉ ለሰማይ አምላክ ቤት በሙሉ ይደረግ።",
    "24": "ደግሞም በካህናቱና በሌዋውያን በመዘምራኑም በበረኞቹም በናታኒምም በዚህም በእግዚአብሔር ቤት በሚሰሩ አገልጋዮች ላይ ግብርና ቀረጥ መጥንም እንዳይጣል ብለን እናስታውቃችኋለን።",
    "25": "አንተም እዝራ፥ በእጅህ እንዳለው እንደ አምላክህ ጥበብ መጠን በወንዝ ማዶ ባሉ ህዝብ ሁሉ የአምላክህን ህግ በሚያውቁ ሁሉ ላይ ይፈርዱ ዘንድ ዳኞችንና ፈራጆች አስነሳ፤ የማያውቁትንም አስተምሩአቸው።",
    "26": "የአምላክህንም ህግ፥ የንጉሱንም ህግ በማያደርግ ሁሉ ላይ ሞት ወይም ስደት ወይም ገንዘብን መወረስ ወይም ግዞት በፍጥነት ይፈረድበት።",
    "27": "በኢየሩሳሌም ያለውን የእግዚአብሔርን ቤት ያሳምር ዘንድ እንደዚህ ያለውን ነገር በንጉሱ ልብ ያኖረ፥ በንጉሱም በአማካሪዎቹም በንጉሱም ሃያላን አለቆች ሁሉ ፊት ምህረቱን ወደ እኔ የላከ የአባቶቻችን አምላክ እግዚአብሔር ይባረክ። እኔም በላዬ ባለችው በአምላኬ በእግዚአብሔር እጅ በረታሁ ከእኔም ጋር እንዲወጡ ከእስራኤል ዘንድ አለቆችን ሰበሰብሁ።"
}