{
    "1": "የይሁዳና የብንያምም ጠላቶች ምርኮኞቹ ለእስራኤል አምላክ ለእግዚአብሔር መቅደስ እንደ ሰሩ ሰሙ።",
    "2": "ወደ ዘሩባቤልና ወደ አባቶች ቤቶች አለቆች ቀርበው፦ የአሶር ንጉስ አስራዶን ወደዚህ ካመጣን ቀን ጀምሮ ለአምላካችሁ እንሰዋለንና፥ እንደ እናንተም እንፈልገዋለንና ከእናንተ ጋር እንስራ አሉአቸው።",
    "3": "ዘሩባቤልና ኢያሱም የቀሩትም የእስራኤል አባቶች ቤቶች አለቆች፦ የአምላካችንን ቤት መስራት ለእኛና ለእናንተ አይደለም፤ እኛ ለብቻችን ግን የፋርስ ንጉስ ቂሮስ እንዳዘዘን ለእስራኤል አምላክ ለእግዚአብሔር ቤት እንሰራለን አሉአቸው።",
    "4": "የምድሩም ህዝብ የይሁዳን ህዝብ እጅ ያደክሙ ነበር፥ እንዳይሰሩም አስፈራሩአቸው፥",
    "5": "ምክራቸውንም ያፈርሱ ዘንድ በፋርሱ ንጉስ በቂሮስ ዘመን ሁሉ እስከ ፋርስ ንጉስ እስከ ዳርዮስ መንግስት ድረስ መካሪዎችን ገዙባቸው።",
    "6": "በአርጤክስስም መንግስት፥ በመንግስቱም በመጀመሪያ ዘመን፥ በይሁዳና በኢየሩሳሌም በሚኖሩት ላይ የክስ ነገር ፃፉ።",
    "7": "በአርጤክስስ ዘመን ቢሽላም፥ ሚትሪዳጡ፥ ጣብኤል ተባባሪዎቹም ለፋርስ ንጉስ ለአርጤክስስ ፃፉ፤ ደብዳቤውም በሶርያ ፊደልና በሶርያ ቋንቋ ተፅፎ ነበር።",
    "8": "አዛዡ ሬሁም ፀሃፊውም ሲምሳይ በኢየሩሳሌም ላይ ለንጉሱ ለአርጤክስስ እንዲህ የሚል ደብዳቤ ፃፉ፦",
    "9": "አዛዡ ሬሁም ፀሃፊውም ሲምሳይ የቀሩትም ተባባሪዎቻቸው፥ ዲናውያን፥ አፈርሳትካውያን፥ ጠርፈላውያን፥ አፈርሳውያን፥ አርካውያን፥ ባቢሎናውያን፥ ሱስናካውያን፥ ዴሃውያን፥ ኤላማውያን፥",
    "10": "ታላቁና ሃይለኛው አስናፈር ያፈለሳቸው በሰማርያና በወንዝ ማዶ ያኖራቸው የቀሩትም አህዛብ ደብዳቤውን ፃፉ።",
    "11": "ለንጉሱ ለአርጤክስስ የላኩት የደብዳቤ ግልባጭ ይህ ነው፦ በወንዝ ማዶ ያሉት ሰዎች ባርያዎችህ",
    "12": "አሁንም ከአንተ ዘንድ የወጡ አይሁድ ወደ እኛ ወደ ኢየሩሳሌም እንደ መጡ ንጉሱ ይወቅ፤ አመፀኛይቱንና እጅግም የከፋቺቱን ከተማ ይሰራሉ፥ ቅጥርዋንም ያድሳሉ፥ መሰረትዋንም ጠገኑ።",
    "13": "አሁንም ይህች ከተማ የተሰራች እንደ ሆነ፥ ቅጥርዋም የታደሰ እንደ ሆነ፥ ግብርና ቀረጥ መጥንም እንዳይሰጡ፥ የንጉሱም ገቢው እንዲጎድል ንጉሱ ይወቅ።",
    "14": "የንጉሱንም ጨው እንበላለንና፥ ንጉሱንም ሲያቃልሉት ማየት አይገባንምና ስለዚህ ልከን ለንጉሱ አስታውቀናል፤",
    "15": "በአባቶችህ ታሪክ መፅሃፍ ምርመራ ይደረግ፤ በዚያም በታሪክ መፅሃፍ ይህች ከተማ አመፀኛ እንደ ሆነች፥ ነገስታትንና አውራጃዎችንም እንደ ጎዳች፥ ከጥንቱም ሽፍትነት በእርስዋ እንደ ተጀመረ ታገኛለህ፥ ታውቃለህም ስለዚህም ይህች ከተማ ፈርሳ ነበር።",
    "16": "ይህችም ከተማ የተሰራች እንደ ሆነ፥ ቅጥርዋም የታደሰ እንደ ሆነ፥ በወንዝ ማዶ ክፍል እንደሌለህ ለንጉሱ እናስታውቃለን።",
    "17": "ንጉሱም ለአዛዡ ለሬሁም፥ ለፀሃፊውም ለሲምሳይ፥ በሰማርያና በወንዝ ማዶም ለተቀመጡ ለቀሩት ተባባሪዎቻቸው እንዲህ የሚለውን መልስ ላከ።",
    "18": "ሰላም አሁንም ወደ እኛ የላካችሁት ደብዳቤ በፊቴ ተተርጉሞ ተነበበ።",
    "19": "እኔም አዝዣለሁ፥ ተመረመረም ይህችም ከተማ ከጥንት ጀምራ በነገስታት ላይ አመፀኛ እንደ ነበረች፥ በእርስዋም አመፅና ሽፍትነት እንደ ተደረገ ተገኘ።",
    "20": "በኢየሩሳሌምም እጅግ ሃያላን ነገስታት ነበሩ፥ በወንዝም ማዶ ያለውን አገር ሁሉ ይገዙ ነበር፤ ግብርንና ቀረጥን መጥንንም ይቀበሉ ነበር።",
    "21": "አሁንም እነዚህ ሰዎች ስራውን እንዲተዉ፥ እኔም እስካዝዝ ድረስ ይህች ከተማ እንዳትሰራ ትእዛዝ ስጡ።",
    "22": "ቸልም እንዳትሉ ተጠንቀቁ፤ ለነገስታቱ ጉዳትና ጥፋት እየበዛ ስለ ምን ይሄዳል?",
    "23": "የንጉሱም የአርጤክስስ ደብዳቤ ግልባጭ በሬሁምና በፀሃፊው በሲምሳይ በተባባሪዎቻቸውም ፊት በተነበበ ጊዜ ፈጥነው ወደ ኢየሩሳሌም ወደ አይሁድ ሄዱ በግድና በሃይልም አስተዉአቸው።",
    "24": "በዚያን ጊዜም በኢየሩሳሌም ያለው የእግዚአብሔር ቤት ስራ ቀረ፤ እስከ ፋርስም ንጉስ እስከ ዳርዮስ መንግስት እስከ ሁለተኛው አመት ድረስ ተጓጎለ።"
}