{
    "1": "ሰባተኛውም ወር በደረሰ ጊዜ፥ የእስራኤልም ልጆች በከተሞቻቸው ሳሉ፥ ህዝቡ እንደ አንድ ሰው ሆነው ወደ ኢየሩሳሌም ተሰበሰቡ።",
    "2": "የኢዮሴዴቅም ልጅ ኢያሱ፥ ወንድሞቹም ካህናቱ፥ የሰላትያልም ልጅ ዘሩባቤል ወንድሞቹም ተነስተው በእግዚአብሔር ሰው በሙሴ ህግ እንደ ተፃፈ የሚቃጠለውን መስዋእት ያቀርቡበት ዘንድ የእስራኤልን አምላክ መሰዊያ ሰሩ።",
    "3": "በአገሩም ካሉት አህዛብ ፈርተው ነበርና መሰዊያውን በስፍራው ላይ አስቀመጡት፥ በጥዋትና በማታም የሚቃጠለውን መስዋእት ለእግዚአብሔር አቀረቡበት።",
    "4": "እንደ ተፃፈውም የዳስ በአል አደረጉ፤ እንደ ስርአቱም ለየእለቱ የተገባውን የየእለቱን የሚቃጠል መስዋእት በቁጥር አቀረቡ።",
    "5": "ከዚያም በኋላ ዘወትር የሚቃጠለውን መስዋእት፥ የመባቻውንም መስዋእት፥ የተቀደሱትንም የእግዚአብሔር በአላት ሁሉ መስዋእት፥ ሰውም ሁሉ ለእግዚአብሔር በፈቃድ የሰጠውን ቁርባን አቀረቡ።",
    "6": "በሰባተኛው ወር በመጀመሪያው ቀን ለእግዚአብሔር የሚቃጠል መስዋእት ማቅረብ ጀመሩ፤ የእግዚአብሔር መቅደስ ገና አልተመሰረተም ነበር።",
    "7": "ለጠራቢዎችና ለአናጢዎችም ገንዘብ ሰጡ፤ የፋርስም ንጉስ ቂሮስ እንደ ፈቀደላቸው የዝግባ ዛፍ ከሊባኖስ በባህር ወደ ኢዮጴ ያመጡ ዘንድ ለሲዶናና ለጢሮስ ሰዎች መብልና መጠጥ ዘይትም ሰጡ።",
    "8": "በኢየሩሳሌም ወዳለው ወደ እግዚአብሔር ቤት በመጡ በሁለተኛው አመት በሁለተኛው ወር የሰላትያል ልጅ ዘሩባቤል፥ የኢዩሴዴቅም ልጅ ኢያሱ፥ የቀሩትም ወንድሞቻቸው ካህናትና ሌዋውያን፥ ወደ ኢየሩሳሌምም የተመለሱት ምርኮኞች ሁሉ ጀመሩ፤ ሌዋውያንንም ከሃያ አመት ጀምሮ ከዚያም በላይ የእግዚአብሔርን ቤት ስራ እንዲያሰሩት ሾሙአቸው።",
    "9": "ኢያሱም ልጆቹም ወንድሞቹም፥ የይሁዳም ልጆች ቀድምኤልና ልጆቹ፥ የኤንሃዳድም ልጆች፥ ልጆቻቸውና ወንድሞቻቸው ሌዋውያንም የእግዚአብሔርን ቤት የሚሰሩትን ያሰሩ ዘንድ በአንድነት ቆሙ።",
    "10": "አናጢዎቹም የእግዚአብሔርን መቅደስ በመሰረቱ ጊዜ ካህናቱ ልብሳቸውን ለብሰው መለከቱን ይዘው፥ የአሳፍም ልጆች ሌዋውያን ፀናፅል ይዘው እንደ እስራኤል ንጉስ እንደ ዳዊት ስርአት እግዚአብሔርን ያመሰግኑ ዘንድ ቆሙ።",
    "11": "ደግሞ፦ ቸር ነውና፥ ለእስራኤልም ምህረቱ ለዘላለም ነውና እያሉ እግዚአብሔርንም እያመሰገኑና እያከበሩ እርስ በእርሳቸው ያስተዛዝሉ ነበር፤ የእግዚአብሔርም ቤት ስለ ተመሰረተ ህዝቡ ሁሉ እግዚአብሔርን እያመሰገኑ በታላቅ ድምፅ እልል አሉ።",
    "12": "የፊተኛውን ቤት ያዩ ሽማግሌዎች የሆኑ ብዙ ካህናትና ሌዋውያን የአባቶችም ቤቶች አለቆች ግን ይህ መቅደስ በፊታቸው በተመሰረተ ጊዜ በታላቅ ድምፅ ያለቅሱ ነበር ብዙ ሰዎችም በደስታ ይጮሁ ነበር",
    "13": "ደስ ብሎአቸው የሚጮሁትን ድምፅ ከህዝቡ ልቅሶ ድምፅ መለየት የሚችል አልነበረም፤ ህዝቡም በታላቅ ድምፅ ይጮህ ነበር፥ ድምፁም ከሩቅ ይሰማ ነበር።"
}