{
    "1": "በዚያ ጊዜም ንጉሱ ዳርዮስ መዛግብት ባሉበት በባቢሎን ቤተ መፃህፍት እንዲመረመር አዘዘ።",
    "2": "በሜዶን አውራጃ ባለው አህምታ በሚባል ከተማ በንጉሱ ቤት ውስጥ አንድ ጥቅልል ተገኘ፥ በውስጡም ይህ ነገር ለመታሰቢያ ተፅፎ ነበር።",
    "3": "በንጉሱ በቂሮስ በመጀመሪያው አመት ንጉሱ ቂሮስ እንዲህ ብሎ አዘዘ፤ በኢየሩሳሌም ያለው የእግዚአብሔር ቤት፥ መስዋእት የሚቀርብበት ቦታ፥ ይህ ቤት ይሰራ፥ በፅኑም ይመስረት፤ ቁመቱ ስድሳ ክንድ ወርዱም ስድሳ ክንድ ይሁን።",
    "4": "በሶስት ተራ ታላላቅ ድንጋይ፥ በአንድ ተራ እንጨት ይደረግ፤ ውጪውም ከንጉሱ ቤት ይሰጥ።",
    "5": "ናቡከደነፆርም በኢየሩሳሌም ካለው መቅደስ ወስዶ ወደ ባቢሎን ያመጣው የእግዚአብሔር ቤት የወርቅና የብር እቃ ይመለስ፤ በኢየሩሳሌምም ወዳለው መቅደስ ወደ ስፍራው ይወሰድ፥ በእግዚአብሔር ቤት ይኑር።",
    "6": "አሁንም አንተ በወንዝ ማዶ ያለኸው የአገሩ ገዥ ተንትናይ ደግሞ ሰተርቡዝናይ በወንዝ ማዶም ያሉ ተባባሪዎቻችሁ አፈርስካውያን፥ ከዚያ ራቁ፤",
    "7": "ይህም የእግዚአብሔር ቤት ይሰራ ዘንድ ተዉ፤ የአይሁድም አለቃና የአይሁድም ሽማግሌዎች ይህን የእግዚአብሔርን ቤት በስፍራው ይሰሩ ዘንድ ተዉአቸው።",
    "8": "ይህን የእግዚአብሔርን ቤት ይሰሩ ዘንድ ለአይሁድ ሽማግሌዎች የምታደርጉትን፥ በወንዝ ማዶ ካለው አገር ከሚመጣው ግብር ከንጉሱ ገንዘብ ለእነዚህ ሰዎች ወጪውን በትጋት እንድትሰጡአቸው ስራም እንዳታስፈቱአቸው አዝዣለሁ።",
    "9": "ለሰማይ አምላክ ለሚቃጠል መስዋእት የሚያስፈልገውን፥ ወይፈኖችና አውራ በጎች ጠቦቶችም፥ በኢየሩሳሌምም እንዳሉ እንደ ካህናቱ ቃል ስንዴና ጨው የወይን ጠጅና ዘይት እለት እለት ያለማቋረጥ ስጡአቸው።",
    "10": "ይኸውም ለሰማይ አምላክ ጣፋጭ ሽቱ የሆነውን መስዋእት ያቀረቡ ዘንድ ለንጉሱና ለልጆቹም እድሜ ይፀልዩ ዘንድ ነው።",
    "11": "ይህንም ትእዛዝ የሚለውጥ ሁሉ፥ ምሰሶው ከቤቱ ተነቅሎ እርሱ ይሰቀልበት ቤቱም የጉድፍ መጣያ ይደረግ ብዬ አዝዣለሁ።",
    "12": "ስሙንም በዚያ ያኖረው አምላክ ይህን ይለውጡ ዘንድ በኢየሩሳሌም ያለውንም የእግዚአብሔርን ቤት ያፈርሱት ዘንድ እጃቸውን የሚዘረጉትን ነገስታትና አህዛብ ሁሉ ያጥፋ። እኔ ዳርዮስ ይህን አዝዣለሁ፤ በትጋት ይፈፀም።",
    "13": "ንጉሱም ዳርዮስ እንደ ላከው ቃል፥ በዚያን ጊዜ በወንዝ ማዶ ያለ ገዥ ተንትናይ ደግሞ ሰተርቡዝናይ ተባባሪዎቻቸውም እንዲሁ ተግተው አደረጉ።",
    "14": "የአይሁድም ሽማግሌዎች በነቢዩ በሃጌና በአዶ ልጅ በዘካርያስ ትንቢት ሰሩ ተከናወነላቸውም። እንደ እስራኤልም አምላክ ትእዛዝ፥ እንደ ፋርስም ነገስታት እንደ ቂሮስና እንደ ዳርዮስ እንደ አርጤክስስም ትእዛዝ ሰርተው ፈፀሙ።",
    "15": "ይህም ቤት በንጉሱ በዳርዮስ መንግስት በስድስተኛው አመት አዳር በሚባል ወር በሶስተኛው ቀን ተፈፀመ።",
    "16": "የእስራኤልም ልጆች፥ ካህናትና ሌዋውያን የቀሩትም ምርኮኞች፥ የዚህን የእግዚአብሔርን ቤት ቅዳሴ በደስታ አደረጉ።",
    "17": "በዚህም በእግዚአብሔር ቤት ቅዳሴ መቶ ወይፈኖችና ሁለት መቶ አውራ በጎች አራት መቶም ጠቦቶች አቀረቡ፤ ስለ ሃጢአትም መስዋእት እንደ እስራኤል ነገዶች ቁጥር ለእስራኤል ሁሉ አስራ ሁለት አውራ ፍየሎች አቀረቡ።",
    "18": "በሙሴም መፅሃፍ እንደ ተፃፈው በኢየሩሳሌም ባለው በእግዚአብሔር አገልግሎት ላይ ካህናቱን በየማእርጋቸው ሌዋውያኑም በየክፍላቸው አቆሙ።",
    "19": "ምርኮኞቹም በመጀመሪያው ወር በአስራ አራተኛው ቀን ፋሲካውን አደረጉ።",
    "20": "ካህናቱና ሌዋውያኑም አንድ ሆነው ነፅተው ነበር፤ ሁሉም ንፁሃን ነበሩ፤ ለምርኮኞቹም ሁሉ፥ ለወንድሞቻቸውም ለካህናቱ፥ ለራሳቸውም ፋሲካውን አረዱ።",
    "21": "ከምርኮም ተመልሰው የመጡት የእስራኤል ልጆች፥ የእስራኤልንም አምላክ እግዚአብሔርን ይፈልጉ ዘንድ ራሳቸውን ከምድር አህዛብ ርኩሰት ለይተው ወደ እነርሱ መጥተው የነበሩት ሁሉ በሉ፤",
    "22": "እግዚአብሔር ደስ አሰኝቶአቸዋልና፥ የእስራኤልንም አምላክ የእግዚአብሔርን ቤት ለመስራት እጃቸውን ያፀና ዘንድ የአሶርን ንጉስ ልብ ወደ እነርሱ መልሶአልና የቂጣውን በአል ሰባት ቀን በደስታ አደረጉ።"
}