{
    "1": "እንዲህም ሆነ፤ አንድ ብንያማዊ የቢክሪ ልጅ ስሙ ሳቤኤ የሚባል ምናምንቴ ሰው ነበረ፤ እርሱም፦ ከዳዊት ዘንድ እድል ፈንታ የለንም፥ ከእሴይም ልጅ ዘንድ ርስት የለንም፤ እስራኤል ሆይ፥ እያንዳንድህ ወደ ድንኳንህ ተመለስ ብሎ ቀንደ መለከት ነፋ።",
    "2": "የእስራኤልም ሰዎች ሁሉ ከዳዊት ተለይተው የቢክሪን ልጅ ሳቤኤን ተከተሉ፤ የይሁዳ ሰዎች ግን ከዮርዳኖስ ጀምረው ኢየሩሳሌም እስኪደርሱ ንጉሳቸውን ተከተሉ።",
    "3": "ዳዊትም ወደ ኢየሩሳሌም ወደ ቤቱ መጣ፤ ንጉሱም ቤቱን ሊጠብቁ የተዋቸውን አስሩን ቁባቶች ወስዶ ለጠባቂ ሰጣቸው፥ ቀለብም ሰጣቸው፥ ነገር ግን ወደ እነርሱ አልገባም፤ በቤት ተዘግተው እስኪሞቱም ድረስ ባልቴቶች ሆነው ተቀመጡ።",
    "4": "ንጉሱም አሜሳይን፦ የይሁዳን ሰዎች ሁሉ በሶስት ቀን ውስጥ ጥራልኝ፥ አንተም አብረህ በዚህ ሁን አለው።",
    "5": "አሜሳይም የይሁዳን ሰዎች ሁሉ ይጠራ ዘንድ ሄደ፤ ነገር ግን እርሱ የተቀጠረውን ቀን አሳልፎ ዘገየ።",
    "6": "ዳዊትም አቢሳን፦ አሁን ከአቤሴሎም ይልቅ የሚጎዳን የቢክሪ ልጅ ሳቤኤ ነው፤ እርሱ የተመሸጉትን ከተሞች አግኝቶ ከአይናችን እንዳያመልጥ፥ አንተ የጌታህን ባርያዎች ወስደህ አሳድደው አለው።",
    "7": "አቢሳንም ተከትለው የኢዮአብ ሰዎች ከሊታውያንም ፈሊታውያንም ሃያላንም ሁሉ ሄዱ፤ የቢክሪንም ልጅ ሳቤኤን ለማሳደድ ከኢየሩሳሌም ወጡ።",
    "8": "በገባኦንም ወዳለው ወደ ታላቁ ድንጋይ በደረሱ ጊዜ አሜሳይ ሊገናኛቸው መጣ፤ ኢዮአብም የሰልፍ ልብስ ለብሶ ነበር፥ በላዩም መታጠቂያ ነበረ፥ በወገቡም ላይ ሰገባ ያለው ሰይፍ ታጥቆ ነበር፤ እርሱም ሲራመድ ሰይፉ ወደቀ።",
    "9": "ኢዮአብም አሜሳይን፦ ወንድሜ ሆይ፥ ደህና ነህን? አለው፤ ኢዮአብም አሜሳይን የሚስም መስሎ በቀን እጁ ጢሙን ያዘው።",
    "10": "አሜሳይ ግን በኢዮአብ እጅ ከነበረው ሰይፍ አልተጠነቀቀም ነበር፤ ኢዮአብም ሆዱን ወጋው፥ አንጀቱንም በምድር ላይ ዘረገፈው፤ ሁለተኛም አልወጋውም፥ ሞተም። ኢዮአብና ወንድሙ አቢሳ የቢክሪን ልጅ ሳቤኤን አሳደዱ።",
    "11": "ከኢዮአብም ብላቴኖች አንዱ በአሜሳይ ሬሳ አጠገብ ቆሞ፦ ለኢዮአብ ወዳጅ የሚሆን ለዳዊትም የሆነ ሁሉ ኢዮአብን ይከተል ይል ነበር።",
    "12": "አሜሳይም በመንገድ መካከል ወድቆ በደሙ ላይ ይንከባለል ነበር፤ ያም ሰው ወደ እርሱ የሚመጣ ሁሉ ሲቆም አይቶአልና ህዝቡ ሁሉ እንደ ቆመ ባየ ጊዜ አሜሳይን ከመንገድ ላይ ወደ እርሻ ውስጥ ፈቀቅ አደረገው፥ በልብስም ከደነው።",
    "13": "ከመንገድ ራቅ ባለ ጊዜ ህዝቡ ሁሉ የቢክሪን ልጅ ሳቤኤን ለማሳደድ ኢዮአብን ተከትሎ ያልፍ ነበር።",
    "14": "እርሱ ግን ከእስራኤል ነገድ ሁሉ ወደ አቤል፥ ወደ ቤትመአካ፥ ወደ ቤሪም ሁሉ አለፈ፤ ሰዎችም ደግሞ ተሰብስበው ተከተሉት።",
    "15": "በቤትመአካ ባለ በአቤልም መጥተው ከበቡት፥ በከተማይቱም ላይ እስከ ቅጥርዋ ድረስ የአፈርን ድልድል ደለደሉ፤ ቅጥሩንም ያፈርሱ ዘንድ ከኢዮአብ ጋር የነበሩ ህዝብ ሁሉ ይደባደቡ ነበር።",
    "16": "ከከተማይቱም አንዲት ብልሃተኛ ሴት፦ ስሙ፥ ስሙ፤ ኢዮአብንም፦ እነግርህ ዘንድ ወደዚህ ቅረብ በሉት ስትል ጮኸች።",
    "17": "ወደ እርስዋም ቀረበ፤ ሴቲቱም፦ ኢዮአብ አንተ ነህን? አለች። እርሱም፦ እኔ ነኝ ብሎ መለሰላት። እርስዋም፦ የባርያህን ቃል ስማ አለችው። እርሱም፦ እሰማለሁ አላት።",
    "18": "እርስዋም፦ ቀድሞ፦ የሚጠይቅ በአቤል ዘንድ ይጠይቅ ይባል ነበር፤ እንዲሁም ነገሩ ይፈፀም ነበር።",
    "19": "በእስራኤል ዘንድ ሰላምንና እውነትን ከሚወድዱ እኔ ነኝ፤ አንተ በእስራኤል ያለችውን ከተማና እናት ለማፍረስ ትሻለህ፤ ስለ ምንስ የእግዚአብሔርን ርስት ትውጣለህ? ብላ ተናገረች።",
    "20": "ኢዮአብም መልሶ፦ ይህ መዋጥና ማጥፋት ከእኔ ይራቅ፤",
    "21": "ነገሩ እንዲህ አይደለም፤ ከተራራማው ከኤፍሬም አገር የሚሆን የቢክሪ ልጅ ሳቤኤ የሚባል አንድ ሰው ግን በንጉሱ በዳዊት ላይ እጁን አነሳ፤ እርሱን ብቻውን ስጡኝ፥ እኔም ከከተማይቱ እርቃለሁ አላት። ሴቲቱም ኢዮአብን፦ እነሆ፥ ራሱ ከቅጥር ላይ ይጣልልሃል አለችው።",
    "22": "ሴቲቱም በብልሃትዋ ወደ ህዝቡ ሁሉ ሄደች፤ እነርሱም የቢክሪን ልጅ የሳቤኤን ራስ ቆርጠው ወደ ኢዮአብ ጣሉት። እርሱም ቀንደ መለከቱን ነፋ፥ ሰውም ሁሉ ከከተማይቱ ርቆ እያንዳንዱ ወደ ድንኳኑ ሄደ። ኢዮአብም ወደ ንጉሱ ወደ ኢየሩሳሌም ተመለሰ።",
    "23": "ኢዮአብም በእስራኤል ሰራዊት ሁሉ ላይ አለቃ ነበረ፤ የዩዳሄም ልጅ በናያስ በከሊታውያንና በፈሊታውያን ላይ ነበረ፤",
    "24": "አዶኒራምም ግብር አስገባሪ ነበረ፤ የአሂሉድም ልጅ ኢዮሳፍጥ ታሪክ ፀሃፊ ነበረ፤",
    "25": "ሱሳም ፀሃፊ ነበረ፤ ሳዶቅና አብያታርም ካህናት ነበሩ፤",
    "26": "የኢያእር ሰውም ኢራስ ለዳዊት አማካሪ ነበረ።"
}