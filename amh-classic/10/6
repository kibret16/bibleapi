{
    "1": "ዳዊትም ዳግም ከእስራኤል የተመረጡትን ሰላሳ ሺህ ያህል ሰው ሰበሰበ።",
    "2": "ዳዊትና ከእርሱ ጋር የነበሩት ህዝብ ሁሉ በይሁዳ ካለች ከበአል ተነስተው በኪሩቤል ላይ በተቀመጠ በሰራዊት ጌታ በእግዚአብሔር ስም የተጠራውን የእግዚአብሔርን ታቦት ከዚያ ያመጡ ዘንድ ሄዱ።",
    "3": "የእግዚአብሔርንም ታቦት በአዲስ ሰረገላ ላይ ጫኑ፥ በኮረብታውም ላይ ከነበረው ከአሚናዳብ ቤት አመጡት፤ የአሚናዳብ ልጆችም ኦዛ እና አሂዮ አዲሱን ሰረገላ ይነዱ ነበር።",
    "4": "በኮረብታውም ላይ ከነበረው ከአሚናዳብ ቤት የእግዚአብሔርን ታቦት ባመጡ ጊዜ አሂዮ በታቦቱ ፊት ይሄድ ነበር።",
    "5": "ዳዊትና የእስራኤልም ቤት ሁሉ በቅኔና በበገና በመሰንቆም በከበሮም በነጋሪትና በፀናፅል በእግዚአብሔር ፊት በሙሉ ሃይላቸው ይጫወቱ ነበር።",
    "6": "ወደ ናኮንም አውድማ በደረሱ ጊዜ በሬዎቹ ይፋንኑ ነበርና ኦዛ እጁን ዘርግቶ የእግዚአብሔርን ታቦት ያዘ።",
    "7": "የእግዚአብሔርም ቁጣ በኦዛ ላይ ነደደ፥ እግዚአብሔርም ስለ ድፍረቱ በዚያው ቀሰፈው፤ በእግዚአብሔርም ታቦት አጠገብ በዚያው ሞተ።",
    "8": "እግዚአብሔርም ኦዛን ስለ ሰበረው ዳዊት አዘነ፤ እስከ ዛሬም ድረስ የዚያ ስፍራ ስም የኦዛ ስብራት ተብሎ ተጠራ።",
    "9": "በዚያም ቀን ዳዊት እግዚአብሔርን ፈራና፦ የእግዚአብሔር ታቦት ወደ እኔ እንዴት ይመጣል? አለ።",
    "10": "ዳዊትም የእግዚአብሔርን ታቦት ወደ እርሱ ወደ ዳዊት ከተማ ያመጣው ዘንድ አልወደደም፤ ዳዊትም በጌት ሰው በአቢዳራ ቤት አገባው።",
    "11": "የእግዚአብሔርም ታቦት በጌት ሰው በአቢዳራ ቤት ሶስት ወር ያህል ተቀመጠ፤ እግዚአብሔርም አቢዳራንና ቤቱን ሁሉ ባረከ።",
    "12": "ንጉሱ ዳዊትም እግዚአብሔር የአቢዳራን ቤትና የነበረውን ሁሉ ስለ እግዚአብሔር ታቦት እንደ ባረከ ሰማ። ዳዊትም ሄዶ የእግዚአብሔርን ታቦት ከአቢዳራ ቤት ወደ ዳዊት ከተማ በደስታ አመጣው።",
    "13": "የእግዚአብሔርንም ታቦት የተሸከሙ ስድስት እርምጃ በሄዱ ጊዜ አንድ በሬና አንድ ፍሪዳ ሰዋ።",
    "14": "ዳዊትም በሙሉ ሃይሉ በእግዚአብሔር ፊት ይዘፍን ነበር፤ ዳዊትም የበፍታ ኤፉድ ለብሶ ነበር።",
    "15": "ዳዊትና የእስራኤልም ቤት ሁሉ ሆ እያሉ ቀንደ መለከትም እየነፉ የእግዚአብሔርን ታቦት አመጡ።",
    "16": "የእግዚአብሔርም ታቦት ወደ ዳዊት ከተማ በገባ ጊዜ የሳኦል ልጅ ሜልኮል በመስኮት ሆና ተመለከተች፥ ንጉሱም ዳዊት በእግዚአብሔር ፊት ሲዘልልና ሲዘፍን አየች፤ በልብዋም ናቀችው።",
    "17": "የእግዚአብሔርንም ታቦት አገቡ፥ ዳዊትም በተከለለት ድንኳን ውስጥ በስፍራው አኖሩት፤ ዳዊትም የሚቃጠልና የደህንነት መስዋእትን በእግዚአብሔር ፊት አሳረገ።",
    "18": "ዳዊትም የሚቃጠልና የደህንነት መስዋእት ማሳረግ ከፈፀመ በኋላ ህዝቡን በሰራዊት ጌታ በእግዚአብሔር ስም መረቀ።",
    "19": "ለህዝቡም ሁሉ ለእስራኤል ወገን ለወንዱም ለሴቱም ለእያንዳንዱ አንዳንድ እንጀራ አንዳንድም የስጋ ቁራጭ አንዳንድም የዘቢብ ጥፍጥፍ አከፋፈለ። ህዝቡም ሁሉ እያንዳንዱ ወደ ቤቱ ሄደ።",
    "20": "ዳዊትም ቤተ ሰቡን ሊመርቅ ተመለሰ። የሳኦልም ልጅ ሜልኮል ዳዊትን ለመቀበል ወጣችና፦ ምናምንቴዎች እርቃናቸውን እንደሚገልጡ የእስራኤል ንጉስ በባርያዎቹ ቆነጃጅት ፊት እርቃኑን በመግለጡ ምንኛ የተከበረ ነው! አለችው።",
    "21": "ዳዊትም ሜልኮልን፦ በእግዚአብሔር ፊት ዘፍኛለሁ፤ በእግዚአብሔር ህዝብ በእስራኤል ላይ አለቃ እሆን ዘንድ ከአባትሽና ከቤቱ ሁሉ ይልቅ የመረጠኝ እግዚአብሔር የተባረከ ይሁን ስለዚህም በእግዚአብሔር ፊት እጫወታለሁ።",
    "22": "አሁንም ከሆንሁት ይልቅ የተናቅሁ እሆናለሁ፥ በአይንሽም እዋረዳለሁ፤ ነገር ግን በተናገርሽው ቆነጃጅት ዘንድ እከብራለሁ አላት።",
    "23": "የሳኦልም ልጅ ሜልኮል እስከ ሞተችበት ቀን ድረስ ልጅ አልወለደችም።"
}