{
    "1": "ኢዮአብም ንጉሱ ስለ አቤሴሎም እንዳለቀሰና ዋይ ዋይ እንዳለ ሰማ።",
    "2": "በዚያም ቀን፦ ንጉሱ ስለ ልጁ አዘነ ሲባል ህዝቡ ሰምቶአልና የዚያ ቀን ድል በህዝቡ ሁሉ ዘንድ ወደ ህዘን ተለወጠ።",
    "3": "ህዝቡም ከሰልፍ የሸሸ ህዝብ አፍሮ ወደ ኋላው እንዲል በዚያ ቀን ወደ ከተማ ተሰርቆ ገባ።",
    "4": "ንጉሱም ፊቱን ሸፈነ፥ ንጉሱም በታላቅ ድምፅ፦ ልጄ አቤሴሎም ሆይ፥ ልጄ አቤሴሎም፥ ልጄ ሆይ እያለ ይጮህ ነበር።",
    "5": "ኢዮአብም ወደ ንጉሱ ወደ ቤት ገብቶ እንዲህ አለ፦ ዛሬ ነፍስህንና የወንዶችና የሴቶች ልጆችህን ነፍስ የሚስቶችህንና የቁባቶችህን ነፍስ ያዳኑትን የባርያዎችህን ሁሉ ፊት ዛሬ አሳፍረሃል፤",
    "6": "አንተ የሚጠሉህን ትወድዳለህ፥ የሚወድዱህንም ትጠላለህ። መሳፍንትህንና ባርያዎችህን እንዳታስብ ዛሬ ገልጠሃል፤ ዛሬ ሁላችን ሞተን ቢሆን ኖር አቤሴሎምም ድኖ ቢሆን ኖሮ ደስ ያሰኘህ እንደ ነበረ ዛሬ አያለሁ።",
    "7": "አሁን እንግዲህ ተነስተህ ውጣ፥ ለባርያዎችህም የሚያፅናናቸውን ነገር ተናገራቸው፤ ያልወጣህ እንደ ሆነ ግን አንድ ሰው ከአንተ ጋር በዚህች ሌሊት እንዳይቀር በእግዚአብሔር እምላለሁ፤ ይህም ከብላቴናነትህ ጀምሮ እስከ ዛሬ ድረስ ካገኘህ ክፉ ነገር ሁሉ ይልቅ ታላቅ መከራ ይሆንብሃል።",
    "8": "ንጉሱም ተነስቶ በበሩ ተቀመጠ፤ ህዝቡም ሁሉ ንጉሱ በበሩ እንደ ተቀመጠ ሰማ፤ ህዝቡም ሁሉ ወደ ንጉሱ ፊት መጣ። እስራኤልም እያንዳንዱ ወደ ድንኳኑ ሸሽቶ ነበር።",
    "9": "ህዝቡም ሁሉ በእስራኤል ነገድ ሁሉ ውስጥ፦ ንጉሱ ከጠላቶቻችን እጅ ታድጎናል፥ ከፍልስጥኤማውያንም እጅ አድኖናል፤ አሁንም ስለ አቤሴሎም ከአገር ሸሽቶአል።",
    "10": "በላያችን እንዲሆን የቀባነው አቤሴሎም በሰልፍ ሞቶአል፤ አሁንም እንግዲህ ንጉሱን ለመመለስ ስለምን ዝም ትላላችሁ? እያለ እርስ በርሱ ይከራከር ነበር።",
    "11": "ንጉሱም ዳዊት ለካህናቱ ለሳዶቅና ለአብያታር ልኮ እንዲህ አላቸው፦ ለይሁዳ ሽማግሌዎች እንዲህ ብላችሁ ተናገሩአቸው፦ የእስራኤል ሁሉ ነገር ወደ ንጉሱ ደርሶአልና ንጉሱን ወደ ቤቱ ከመመለስ ስለ ምን ዘገያችሁ?",
    "12": "እናንተ ወንድሞቼ፥ የአጥንቴ ፍላጭና የስጋዬ ቁራጭ ናችሁ፤ እናንተ ንጉሱን ከመመለስ ስለ ምን ዘገያችሁ?",
    "13": "ለአሜሳይም፦ አንተ የአጥንቴ ፍላጭና የስጋዬ ቁራጭ አይደለህምን? በዘመንህም ሁሉ በኢዮአብ ፋንታ በፊቴ የሰራዊት አለቃ ሳትሆን ብትቀር እግዚአብሔር ይህን ያድርግብኝ ይህንም ይጨምርብኝ በሉት።",
    "14": "የይሁዳንም ሰዎች ሁሉ ልብ እንደ አንድ ሰው ልብ አድርጎ አዘነበለ፤ ወደ ንጉሱም ልከው፦ አንተ ከባርያዎችህ ሁሉ ጋር ተመለስ አሉት።",
    "15": "ንጉሱም ተመልሶ እስከ ዮርዳኖስ ድረስ መጣ። የይሁዳ ሰዎች ንጉሱን ሊቀበሉ ንጉሱንም ዮርዳኖስን ሊያሻግሩ ወደ ጌልገላ መጡ።",
    "16": "ከብራቂምም አገር የነበረው ብንያማዊው የጌራ ልጅ ሳሚ ከይሁዳ ሰዎች ጋር ዳዊትን ሊቀበል ፈጥኖ ወረደ።",
    "17": "ከእርሱም ጋር ብንያማውያን የሆኑ ሺህ ሰዎች ነበሩ፥ የሳኦልም ቤት ባርያ ሲባ ከእርሱም ጋር አስራ አምስቱ ልጆችና ሃያው ባርያዎች ነበሩ በንጉሱም ፊት ፈጥነው ዮርዳኖስን ተሻገሩ።",
    "18": "ታንኳውም የንጉስን ቤተ ሰብ ያሻግር ዘንድ ንጉሱም ደስ ያሰኘውን ያደርግ ዘንድ ይሸጋገር ነበር። ንጉሱም ዮርዳኖስን ከተሻገረ በኋላ የጌራ ልጅ ሳሚ በፊቱ ተደፋ።",
    "19": "ንጉሱንም። ጌታዬ ሆይ፥ ሃጢአቴን አትቁጠርብኝ፤ ጌታዬ ንጉሱ፥ ከኢየሩሳሌም በወጣህ ቀን ባርያህ የበደልሁህን አታስብብኝ፥ ንጉሱም በልቡ አያኑረው።",
    "20": "ባርያህ በደለኛ እንደ ሆንሁ አውቄአለሁና እነሆ፥ ከዮሴፍ ቤት ሁሉ አስቀድሜ ዛሬ መጣሁ፥ ጌታዬንም ንጉሱን ልቀበል ወረድሁ አለው።",
    "21": "የፅሩያ ልጅ አቢሳ ግን፦ ሳሚ እግዚአብሔር የቀባውን ሰድቦአልና ሞት የተገባው አይደለምን? አለ።",
    "22": "ዳዊትም፦ እናንተ የፅሩያ ልጆች፥ እኔ ከእናንተ ጋር ምን አለኝ? ዛሬ ስለ ምን ጠላቶች ትሆኑብኛላችሁ? ዛሬስ በእስራኤል ዘንድ ሰው ሊሞት ይገባልን? ዛሬስ በእስራኤል ላይ እንደ ነገስሁ አላወቅሁምን? አለ።",
    "23": "ንጉሱም ሳሚን፦ አትሞትም አለው። ንጉሱም ማለለት።",
    "24": "የሳኦልም ልጅ ሜምፊቦስቴ ንጉሱን ሊቀበል ወረደ፤ ንጉሱም ከሄደ ጀምሮ በደህና እስከ ተመለሰበት ቀን ድረስ እግሩን አልጠገነም፥ ጢሙንም አልቆረጠም፥ ልብሱንም አላጠበም ነበር።",
    "25": "ንጉሱንም ሊቀበለው ከኢየሩሳሌም በመጣ ጊዜ ንጉሱ፦ ሜምፊቦስቴ ሆይ፥ ከእኔ ጋር ስለ ምን አልወጣህም? አለው።",
    "26": "እርሱም መልሶ አለ፦ ጌታዬን፥ ንጉስ ሆይ፥ ባርያዬ አታለለኝ፤ እኔ ባርያህ አንካሳ ነኝና፦ ከንጉስ ጋር እሄድ ዘንድ የምቀመጥበትን አህያ ልጫን አልሁት።",
    "27": "እርሱም እኔን ባርያህን ለጌታዬ ለንጉሱ አማ፤ አንተ ጌታዬ ንጉስ ግን እንደ እግዚአብሔር መልአክ ነህ፤ ደስም ያሰኘህን አድርግ።",
    "28": "የአባቴ ቤት ሁሉ በጌታዬ በንጉሱ ዘንድ ሞት የሚገባቸው ነበሩ፤ አንተ ግን እኔን ባርያህን በገበታህ በሚበሉ መካከል አስቀመጥኸኝ፤ ለንጉስ ደግሞ ለመናገር ምን መብት አለኝ?",
    "29": "ንጉሱም፦ ነገርህን ለምን ታበዛለህ? አንተና ሲባ እርሻውን ትካፈሉ ዘንድ ብያለሁ አለው።",
    "30": "ሜምፊቦስቴም ንጉሱን፦ ጌታዬ ንጉሱ በደህና ወደ ቤቱ ከተመለሰ እርሱ ሁሉን ይውሰደው አለው።",
    "31": "ገለአዳዊውም ቤርዜሊ ከሮግሊም ወረደ፤ ሊሸኘውም ከንጉሱ ጋር ዮርዳኖስን ተሻገረ።",
    "32": "ቤርዜሊም እጅግ ያረጀ የሰማንያ አመት ሽማግሌ ነበረ፤ እጅግም ትልቅ ሰው ነበረና ንጉሱ በመሃናይም ሳለ ይቀልበው ነበር።",
    "33": "ንጉሱም ቤርዜሊን፦ በኢየሩሳሌም እቀልብህ ዘንድ ከእኔ ጋር እለፍ አለው።",
    "34": "ቤርዜሊም ንጉሱን አለው፦ ከንጉሱ ጋር ወደ ኢየሩሳሌም እወጣ ዘንድ ከህይወቴ ዘመን ምን ያህል ቀረኝ?",
    "35": "ዛሬ የሰማንያ አመት ሽማግሌ ነኝ፤ መልካሙንና ክፉውን መለየት እችላለሁን? እኔ ባርያህ የምበላውንና የምጠጣውን ጣእሙን መለየት እችላለሁን? የወንዱንና የሴቲቱን ዘፈን ድምፅ መስማት እችላለሁን? እኔ ባርያህ በጌታዬ በንጉሱ ላይ ለምን እከብድብሃለሁ?",
    "36": "እኔ ባርያህ ዮርዳኖስን ተሻግሬ ከንጉሱ ጋር ጥቂት ልሄድ ነበር፤ ንጉሱ እንዲህ ያለ ወረታ ለምን ይመልስልኛል?",
    "37": "እኔ ባርያህ ተመልሼ በከተማዬ በአባቴና በእናቴ መቃብር አጠገብ፥ እባክህ፥ ልሙት። ነገር ግን ባርያህን ከመአምን እይ፤ እርሱ ከጌታዬ ከንጉሱ ጋር ይለፍ፥ ደስ የሚያሰኝህንም ለእርሱ አድርግ።",
    "38": "ንጉሱም፦ ከመአም ከእኔ ጋር ይለፍ፥ ደስ የሚያሰኝህንም አደርግለታለሁ፤ አንተም ከእኔ የምትሻውን ሁሉ አደርግልሃለሁ አለው።",
    "39": "ህዝቡም ሁሉ ዮርዳኖስን ተሻገረ፥ ንጉሱም ተሻገረ፤ ንጉሱም ቤርዜሊን ሳመው፥ መረቀውም፤ ወደ ስፍራውም ተመለሰ።",
    "40": "ንጉሱም ወደ ጌልገላ ተሻገረ፥ ከመአምም ከእርሱ ጋር ሄደ፤ የይሁዳም ህዝብ ሁሉ ደግሞም የእስራኤል ህዝብ እኩሌታ ንጉሱን አሻገረው።",
    "41": "እነሆም፥ የእስራኤል ሰዎች ሁሉ ወደ ንጉስ መጡ፥ ንጉሱንም፦ ወንድሞቻችን የይሁዳ ሰዎች ለምን ሰረቁህ? ንጉሱንም ቤተ ሰቡንም ከእርሱም ጋር የዳዊትን ሰዎች ሁሉ ዮርዳኖስን አሻገሩ? አሉት።",
    "42": "የይሁዳም ሰዎች ሁሉ ለእስራኤል ሰዎች መልሰው፦ ንጉሱ ለእኛ ቅርባችን ነው፤ ስለ ምን በዚህ ነገር ትቆጣላችሁ? በውኑ ከንጉሱ አንዳች በልተናልን? ወይስ እርሱ በረከት ሰጥቶናልን? አሉ።",
    "43": "የእስራኤልም ሰዎች ለይሁዳ ሰዎች መልሰው፦ በንጉሱ ዘንድ ለእኛ አስር ክፍል አለን፥ በዳዊትም ዘንድ ደግሞ ከእናንተ ይልቅ መብት አለን፤ ስለ ምን ናቃችሁን? ስለ ምንስ ንጉሳችንን ለመመለስ ቀድሞ ምክር አልጠየቃችሁንም? አሉ። የይሁዳም ሰዎች ቃል ከእስራኤል ሰዎች ቃል ይልቅ ጠነከረ።"
}