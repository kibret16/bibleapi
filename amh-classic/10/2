{
    "1": "ከዚያም በኋላ ዳዊት፦ ከይሁዳ ከተሞች ወደ አንዲቱ ልውጣን? ብሎ እግዚአብሔርን ጠየቀ። እግዚአብሔርም፦ ውጣ አለው። ዳዊትም፦ ወዴት ልውጣ? አለ። እርሱም፦ ወደ ኬብሮን ውጣ አለው።",
    "2": "ዳዊትም ከሁለቱ ሚስቶቹ ከኢይዝራኤላዊቱ ከአኪናሆምና የቀርሜሎሳዊው የናባል ሚስት ከነበረችው ከአቢግያ ጋር ወደዚያ ወጣ።",
    "3": "ዳዊትም ከእርሱ ጋር የነበሩትን ሰዎችና ቤተ ሰባቸውን ሁሉ አመጣ፤ በኬብሮንም ከተሞች ተቀመጡ።",
    "4": "የይሁዳም ሰዎች መጥተው በይሁዳ ቤት ይነግስ ዘንድ ዳዊትን በዚያ ቀቡት። ሳኦልን የቀበሩት የኢያቢስ ገለአድ ሰዎች ናቸው ብለው ለዳዊት ነገሩት።",
    "5": "ዳዊትም ወደ ኢያቢስ ገለአድ ሰዎች መልእክተኞችን ልኮ እንዲህ አላቸው፦ እናንተ ለጌታችሁ ለሳኦል ይህን ቸርነት አድርጋችኋልና፥ ቀብራችሁትማልና በእግዚአብሔር የተባረካችሁ ሁኑ።",
    "6": "አሁንም እግዚአብሔር ቸርነትንና እውነትን ያድርግላችሁ፤ ይህንም ነገር አድርጋችኋልና እኔ ደግሞ ይህን ቸርነት እመልስላችኋለሁ።",
    "7": "አሁንም ጌታችሁ ሳኦል ሞቶአልና እጃችሁ ትፅና፥ እናንተም ጨክኑ፤ ዳግም የይሁዳ ቤት በእነርሱ ላይ ንጉስ እሆን ዘንድ ቀብተውኛል።",
    "8": "የሳኦልም ጭፍራ አለቃ የኔር ልጅ አበኔር የሳኦልን ልጅ ኢያቡስቴን ወስዶ ወደመሃናይም አሻገረው፤",
    "9": "በገለአድና በአሹራውያን በኢይዝራኤልም በኤፍሬምም በብንያምም በእስራኤልም ሁሉ ላይ አነገሰው።",
    "10": "የሳኦል ልጅ ኢያቡስቴም በእስራኤል ላይ መንገስ በጀመረ ጊዜ የአርባ አመት ሰው ነበረ፤ ሁለት አመትም ነገሰ ነገር ግን የይሁዳ ቤት ዳዊትን ተከተለ።",
    "11": "ዳዊትም በይሁዳ ቤት ነግሶ በኬብሮን የተቀመጠበት ዘመን ሰባት አመት ከስድስት ወር ነበረ።",
    "12": "የኔር ልጅ አበኔርና የሳኦል ልጅ የኢያቡስቴ ባርያዎች ከመሃናይም ወደ ገባኦን ወጡ።",
    "13": "የፅሩያ ልጅ ኢዮአብና የዳዊት ባርያዎች ወጥተው በገባኦን ውሃ መቆሚያ አጠገብ ተገናኙአቸው፤ በውሃውም መቆሚያ በአንዱ ወገን እነዚህ፥ በሌላውም ወገን እነዚያ ሆነው ተቀመጡ።",
    "14": "አበኔርም ኢዮአብን፦ ጉልማሶች ይነሱ፥ በፊታችንም ይቆራቆሱ አለው፤ ኢዮአብም። ይነሱ አለ።",
    "15": "ለብንያም ወገንና ለሳኦል ልጅ ለኢያቡስቴ አስራ ሁለት፥ ከዳዊትም ባርያዎች አስራ ሁለት ተቆጥረው ተነሱ።",
    "16": "ሁሉም እያንዳንዱ የወደረኛውን ራስ ያዘ፥ ሰይፉንም በወደረኛው ጎን ሻጠ፥ ተያይዘውም ወደቁ። የዚያም ስፍራ ስም የስለታም ሰይፍ እርሻ ተብሎ ተጠራ፥ እርሱም በገባኦን ነው።",
    "17": "በዚያም ቀን ፅኑ ሰልፍ ሆነ፤ በዳዊትም ባርያዎች ፊት አበኔርና የእስራኤል ሰዎች ተሸነፉ።",
    "18": "በዚያም ሶስቱ የፅሩያ ልጆች ኢዮአብና አቢሳ አሳሄልም ነበሩ፤ አሳሄልም እንደ ዱር ሚዳቋ በሩጫ ፈጣን ነበረ።",
    "19": "አሳሄልም የአበኔርን ፍለጋ ተከታተለ፥ አበኔርንም ከማሳደድ ቀኝና ግራ አላለም።",
    "20": "አበኔርም ዘወር ብሎ ተመለከተና፦ አንተ አሳሄል ነህን? አለ። እርሱም፦ እኔ ነኝ አለ።",
    "21": "አበኔርም፦ ወደ ቀኝ ወይም ወደ ግራ ፈቀቅ በል፤ አንድ ጉልማሳ ያዝ፥ መሳርያውንም ውሰድ አለው። አሳሄል ግን እርሱን ከማሳደድ ፈቀቅ ይል ዘንድ እንቢ አለ።",
    "22": "አበኔርም አሳሄልን፦ ከምድር ጋር እንዳላጣብቅህ እኔን ከማሳደድ ፈቀቅ በል፤ ወደ ወንድምህ ወደ ኢዮአብ ፊቴን አቅኝቼ አይ ዘንድ እንዴት ይቻለኛል? አለው።",
    "23": "ነገር ግን ከእርሱ ፈቀቅ ይል ዘንድ እንቢ አለ፤ አበኔርም በጦሩ ጫፍ ሆዱን ወጋው፥ ጦሩም በኋላው ወጣ፥ በዚያም ስፍራ ወድቆ ሞተ። አሳሄልም ወድቆ በሞተበቱ ስፍራ የሚያልፍ ሁሉ ይቆም ነበር።",
    "24": "ኢዮአብና አቢሳም አበኔርን አሳደዱ በገባኦንም ምድረ በዳ መንገድ በጋይ ፊት ለፊት እስካለው እስከ አማ ኮረብታ ድረስ በወጡ ጊዜ ፀሃይ ጠለቀች።",
    "25": "የብንያምም ልጆች ወደ አበኔር ተሰበሰቡ፥ በአንድነትም ሆኑ፥ በኮረብታም ራስ ላይ ቆሙ።",
    "26": "አበኔርም ወደ ኢዮአብ ጮኸ፦ ሰይፍ በውኑ እስከ ዘላለም ያጠፋልን? ፍፃሜውሳ መራራ እንደ ሆነ አታውቅምን? ህዝቡ ወንድሞቻቸውን ከማሳደድ ይመለሱ ዘንድ ህዝቡን የማትናገር እስከ መቼ ነው? አለው።",
    "27": "ኢዮአብም፦ ህያው እግዚአብሔርን! ባትናገር ኖሮ ህዝቡ በጥዋት ወጥተው በሄዱ ነበር፥ ወንድሞቻቸውንም ማሳደድ በተዉ ነበር አለ።",
    "28": "ኢዮአብም ቀንደ መለከት ነፋ፥ ህዝቡም ሁሉ ቆመ፥ ከዚያም በኋላ እስራኤልን አላሳደደም፥ ሰልፍም አላደረገም።",
    "29": "አበኔርና ሰዎቹም ሌሊቱን ሁሉ አረባ እያለፉ ሄዱ፤ ዮርዳኖስንም ተሻገሩ፥ ቢትሮንንም ሁሉ ካለፉ በኋላ ወደ መሃናይም መጡ።",
    "30": "ኢዮአብም አበኔርን ከማሳደድ ተመለሰ፤ ህዝቡንም ሁሉ ሰበሰበ፥ ከዳዊትም ባርያዎች ከአሳሄል ሌላ አስራ ዘጠኝ ሰዎች ጎደሉ።",
    "31": "የዳዊትም ባርያዎች ከብንያምና ከአበኔር ሰዎች ሶስት መቶ ስድሳ ያህል ገደሉ።",
    "32": "አሳሄልንም አንስተው በቤተ ልሄም በአባቱ መቃብር ቀበሩት፤ ኢዮአብና ሰዎቹም ሌሊቱን ሁሉ ሄዱ፥ በኬብሮንም አነጉ።"
}