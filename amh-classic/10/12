{
    "1": "እግዚአብሔርም ናታንን ወደ ዳዊት ላከ፥ ወደ እርሱም መጥቶ አለው፦ በአንድ ከተማ አንዱ ባለጠጋ አንዱም ድሃ የሆኑ ሁለት ሰዎች ነበሩ።",
    "2": "ባለጠጋውም እጅግ ብዙ በግና ላም ነበረው።",
    "3": "ለድሃው ግን ከገዛት አንዲት ታናሽ በግ በቀር አንዳች አልነበረውም፤ አሳደጋትም፥ ከልጆቹም ጋር በእርሱ ዘንድ አደገች፤ እንጀራውንም ትበላ፥ ከዋንጫውም ትጠጣ፥ በብብቱም ትተኛ ነበር፥ እንደ ልጁም ነበረች።",
    "4": "ወደ ባለጠጋውም እንግዳ በመጣ ጊዜ ከበጉና ከላሙ ወስዶ ለዚያ ወደ እርሱ ለመጣው እንግዳ ያዘጋጅለት ዘንድ ሳሳ፤ የዚያንም የድሃውን ሰው በግ ወስዶ ለዚያ ለመጣው ሰው አዘጋጀ።",
    "5": "ዳዊትም በዚያ ሰው ላይ እጅግ ተቆጥቶ ናታንን፦ ህያው እግዚአብሔርን! ይህን ያደረገ ሰው የሞት ልጅ ነው።",
    "6": "ይህን አድርጎአልና፥ አላዘነምና ስለ አንዲቱ በግ አራት ይመልስ አለው።",
    "7": "ናታንም ዳዊትን አለው፦ ያ ሰው አንተ ነህ። የእስራኤል አምላክ እግዚአብሔር እንዲህ ይላል፦ በእስራኤል ላይ ንጉስ ልትሆን ቀባሁህ፥ ከሳኦልም እጅ አዳንሁህ፤",
    "8": "የጌታህንም ቤት ሰጠሁህ፥ የጌታህንም ሚስቶች በብብትህ ጣልሁልህ፤ የእስራኤልንና የይሁዳን ቤት ሰጠሁህ፤ ይህም አንሶ ቢሆን ኖሮ ከዚህ የበለጠ እጨምርልህ ነበር።",
    "9": "አሁንስ በፊቱ ክፉ ትሰራ ዘንድ የእግዚአብሔርን ነገር ለምን አቃለልህ? ኬጢያዊውን ኦርዮን በሰይፍ መትተሃል፥ ሚስቱንም ለአንተ ሚስት ትሆን ዘንድ ወስደሃል፤ እርሱንም በአሞን ልጆች ሰይፍ ገድለሃል።",
    "10": "ስለዚህም አቃልለኸኛልና፥ የኬጢያዊውንም የኦርዮን ሚስት ለአንተ ሚስት ትሆን ዘንድ ወስደሃልና ለዘላለም ከቤትህ ሰይፍ አይርቅም።",
    "11": "እግዚአብሔር እንዲህ ይላል፦ እነሆ፥ ከቤትህ ክፉ ነገር አስነሳብሃለሁ፤ ሚስቶችህንም በአይንህ ፊት እወስዳለሁ፥ ለዘመድህም እሰጣቸዋለሁ፥ በዚህችም ፀሃይ አይን ፊት ከሚስቶችህ ጋር ይተኛል።",
    "12": "አንተ ይህን በስውር አድርገኸዋል፤ እኔ ግን ይህን በእስራኤል ሁሉ ፊትና በፀሃይ ፊት አደርገዋለሁ።",
    "13": "ዳዊትም ናታንን፦ እግዚአብሔርን በድያለሁ አለው። ናታንም ዳዊትን፦ እግዚአብሔር ደግሞ ሃጢአትህን አርቆልሃል፤ አትሞትም።",
    "14": "ነገር ግን በዚህ ነገር ለእግዚአብሔር ጠላቶች ታላቅ የስድብ ምክንያት አድርገሃልና ስለዚህ ደግሞ የተወለደልህ ልጅ ፈፅሞ ይሞታል አለው።",
    "15": "ናታንም ወደ ቤቱ ተመለሰ። እግዚአብሔርም የኦርዮ ሚስት ለዳዊት የወለደችውን ህፃን ቀሰፈ፥ እጅግም ታምሞ ነበር።",
    "16": "ዳዊትም ስለ ህፃኑ እግዚአብሔርን ለመነ፤ ዳዊትም ፆመ፥ ገብቶም በመሬት ላይ ተኛ።",
    "17": "የቤቱም ሽማግሌዎች ተነስተው ከምድር ያነሱት ዘንድ በአጠገቡ ቆሙ፤ እርሱ ግን እንቢ አለ፥ ከእነርሱም ጋር እንጀራ አልበላም።",
    "18": "በሰባተኛውም ቀን ህፃኑ ሞተ። የዳዊትም ባርያዎች፦ ህፃኑ በህይወት ሳለ ብንነግረው አልሰማንም፤ ይልቁንስ ህፃኑ እንደ ሞተ ብንነግረው እንዴት ይሆን? በነፍሱ ክፉ ያደርጋል ብለው ህፃኑ እንደ ሞተ ይነግሩት ዘንድ ፈሩ።",
    "19": "ዳዊትም ባርያዎቹ በሹክሹክታ ሲነጋገሩ ባየ ጊዜ ዳዊት ህፃኑ እንደ ሞተ አወቀ ዳዊትም ባርያዎቹን፦ ህፃኑ ሞቶአል? አላቸው። እነርሱም፦ ሞቶአል አሉት።",
    "20": "ዳዊትም ከምድር ተነስቶ ታጠበ፥ ተቀባም፥ ልብሱንም ለወጠ፤ ወደ እግዚአብሔርም ቤት ገብቶ ሰገደ። ወደ ቤቱም መጣ። እንጀራ አምጡልኝ አለ በፊቱም አቀረቡለት፥ በላም።",
    "21": "ባርያዎቹም፦ ይህ ያደረግኸው ነገር ምንድር ነው? በህይወት ሳለ ስለ ህፃኑ ፆምህና አለቀስህ፤ ከሞተ በኋላ ግን ተነስተህ እንጀራ በላህ አሉት።",
    "22": "እርሱም፦ ህፃኑ ህያው ሳለ፦ እግዚአብሔር ይምረኝ፥ ህፃኑም በህይወት ይኖር እንደ ሆነ ማን ያውቃል? ብዬ ፆምሁ አለቅሰሁም።",
    "23": "አሁን ግን ሞቶአል፤ የምፆመው ስለ ምንድር ነው? በውኑ እንግዲህ እመልሰው ዘንድ ይቻለኛልን? እኔ ወደ እርሱ እሄዳለሁ እንጂ እርሱ ወደ እኔ አይመለስም አለ።",
    "24": "ዳዊትም ሚስቱን ቤርሳቤህን አፅናናት፥ ወደ እርስዋም ገባ፥ ከእርስዋም ጋር ተኛ፤ ወንድ ልጅም ወለደች፥ ስሙንም ሰሎሞን ብሎ ጠራው። እግዚአብሔርም ወደደው፤",
    "25": "ደግሞም በነቢዩ በናታን እጅ ልኮ ስሙን ስለ እግዚአብሔር ይዲድያ ብሎ ጠራው።",
    "26": "ኢዮአብም የአሞንን ልጆች ከተማ ረባትን ወጋ፥ የውሃውንም ከተማ ያዘ።",
    "27": "ኢዮአብም ወደ ዳዊት፦ ረባትን ወግቻለሁ፥ የውሃውንም ከተማ ይዤአለሁ።",
    "28": "አሁንም ከተማይቱን እንዳልይዝ፥ በስሜም እንዳትጠራ፥ የቀረውን ህዝብ ሰብስብ፥ ከተማይቱንም ከብበህ ያዝ ብሎ መልእክተኞችን ላከ።",
    "29": "ዳዊትም ህዝቡን ሁሉ ሰብስቦ ወደ ረባት ሄደ፥ ወግቶም ያዛት።",
    "30": "የንጉሳቸውንም ዘውድ ከራሱ ላይ ወሰደ። ክብደቱም አንድ መክሊት ወርቅ ያህል ነበር፥ ክቡር እንቁም ነበረበት፤ ዳዊትም በራሱ ላይ አደረገው። ከከተማይቱም እጅግ ብዙ ምርኮ አወጣ።",
    "31": "በውስጥዋም የነበሩትን ህዝብ አውጥቶ በመጋዝና በብረት መቆፈሪያና በብረት መጥረቢያ እንዲሰሩ አደረጋቸው፤ የሸክላ ጡብም እንዲያቃጥሉ አደረጋቸው፤ በአሞን ልጆች ከተሞች ሁሉ እንዲህ አደረገ። ዳዊትም ህዝቡም ሁሉ ወደ ኢየሩሳሌም ተመለሱ።"
}