{
    "1": "እንዲህም ሆነ፥ ሳኦል ከሞተ በኋላ ዳዊት አማሌቃውያንን ከመግደል ተመልሶ በፂቅላግ ሁለት ቀን ያህል ተቀመጠ።",
    "2": "በሶስተኛውም ቀን፥ እነሆ፥ ከሳኦል ሰፈር አንድ ሰው ልብሱን ቀድዶ በራሱም ላይ ትቢያ ነስንሶ መጣ፤ ወደ ዳዊትም በመጣ ጊዜ በግምባሩ ተደፍቶ እጅ ነሳ።",
    "3": "ዳዊትም፦ ከወዴት መጣህ? አለው፤ እርሱም፦ ከእስራኤል ሰፈር ኮብልዬ መጣሁ አለው።",
    "4": "ዳዊትም፦ ነገሩ እንደ ምን ሆነ? እስኪ ንገረኝ አለው። እርሱም መልሶ፦ ህዝቡ ከሰልፉ ሸሽቶአል፥ ከህዝቡ ብዙው ወደቁ ሞቱም፤ ሳኦልና ልጁም ዮናታን ደግሞ ሞተዋል አለ።",
    "5": "ዳዊትም ወሬኛውን ጉልማሳ፦ ሳኦልና ልጁ ዮናታን እንደ ሞቱ በምን ታውቃለህ? አለው።",
    "6": "ወሬኛውም ጉልማሳ አለ፦ በድንገት ወደ ጊልቦአ ተራራ መጣሁ፥ እነሆም፥ ሳኦል ጦሩን ተመርኩዞ ቆሞ ነበር፤ ሰረገሎችና ፈረሰኞችም ተከትለው ደረሱበት።",
    "7": "ወደ ኋላውም ዘወር አለና እኔን አይቶ ጠራኝ፤ እኔም፦ እነሆኝ አልሁ።",
    "8": "እርሱም፦ አንተ ማን ነህ? አለኝ፤ እኔም፦ አማሌቃዊ ነኝ ብዬ መለስሁለት።",
    "9": "እርሱም፦ ሰውነቴ ዝሎአልና፥ ደግሞ እስከ አሁን ድረስ ነፍሴ ገና ፈፅማ ህያው ናትና በላዬ ቆመህ ግደለኝ አለኝ።",
    "10": "እኔም ከወደቀ በኋላ አለ መዳኑን አይቼ በላዩ ቆሜ ገደልሁት፤ በራሱም ላይ የነበረውን ዘውድ በክንዱም የነበረውን ቢተዋ ወሰድሁ፥ ወደዚህም ወደ ጌታዬ አመጣሁት።",
    "11": "ዳዊትና ከእርሱ ጋር የነበሩ ሰዎች ሁሉ ልብሳቸውን ይዘው ቀደዱ።",
    "12": "በሰይፍም ወድቀዋልና ለሳኦልና ለልጁ ለዮናታን ለእግዚአብሔርም ህዝብ ለእስራኤልም ወገን እንባ እያፈሰሱ አለቀሱ፥ እስከ ማታም ድረስ ፆሙ።",
    "13": "ዳዊትም ወሬኛውን ጉልማሳ፦ አንተ ከወዴት ነህ? አለው፤ እርሱም፦ እኔ የመፃተኛው የአማሌቃዊው ልጅ ነኝ ብሎ መለሰለት።",
    "14": "ዳዊትም፦ እግዚአብሔር የቀባውን ለመግደል እጅህን ስትዘረጋ ለምን አልፈራህም? አለው።",
    "15": "ዳዊትም ከጉልማሶቹ አንዱን ጠርቶ፦ ወደ እርሱ ቅረብና ውደቅበት አለው። እርሱም መታው፥ ሞተም።",
    "16": "ዳዊትም፦ እግዚአብሔር የቀባውን እኔ ገድያለሁ ብሎ አፍህ በላይህ መስክሮአልና ደምህ በራስህ ላይ ይሁን አለው።",
    "17": "ዳዊትም ስለ ሳኦልና ስለ ልጁ ስለ ዮናታን ይህን የህዘን ቅኔ ተቀኘ፥",
    "18": "የይሁዳንም ልጆች ያስተምሩ ዘንድ አዘዘ። እነሆ፥ ይህ በያሻር መፅሃፍ ተፅፎአል።",
    "19": "የእስራኤል ክብር በኮረብቶች ላይ ተወግቶ ሞተ፤ ሃያላን እንዴት ወደቁ!",
    "20": "የፍልስጥኤማውያን ቆነጃጅት ደስ እንዳይላቸው፥ የቆላፋንም ቆነጃጅት እልል እንዳይሉ፥ በጌት ውስጥ አታውሩ፤ በአስቀሎናም አደባባይ የምስራች አትበሉ።",
    "21": "እናንተ የጊልቦአ ተራሮች ሆይ፥ የሳኦል ጋሻ በዘይት እንዳልተቀባ፥ የሃያላን ጋሻ በዚያ ወድቆአልና ዝናብና ጠል አይውረድባችሁ፥ ቁርባንንም የሚያበቅል እርሻ አይሁንባችሁ።",
    "22": "ከሞቱት ደምና ከሃያላን ስብ የዮናታን ቀስት አልተመለሰችም፥ የሳኦልም ሰይፍ በከንቱ አልተመለሰም።",
    "23": "ሳኦልና ዮናታን የተዋደዱና የተስማሙ ነበሩ፤ በህይወታቸውና በሞታቸው አልተለያዩም፤ ከንስር ይልቅ ፈጣኖች ነበሩ፤ ከአንበሳም ይልቅ ብርቱዎች ነበሩ።",
    "24": "የእስራኤል ቆነጃጅት ሆይ፥ ቀይ ሃርና ጥሩ ግምጃ ያለብሳችሁ ለነበረ፥ በወርቀዘቦም ላስጌጣችሁ ለሳኦል አልቅሱለት።",
    "25": "ሃያላንም በሰልፍ ውስጥ እንዴት ወደቁ! ዮናታንም በኮረብቶችህ ላይ ወድቆአል።",
    "26": "ወንድሜ ዮናታን ሆይ፥ እኔ ስለ አንተ እጨነቃለሁ፤ በእኔ ዘንድ ውድህ እጅግ የተለየ ነበረ፤ ከሴት ፍቅር ይልቅ ፍቅርህ ለእኔ ግሩም ነበረ።",
    "27": "ሃያላን እንዴት ወደቁ! የሰልፍም እቃ እንዴት ጠፋ!"
}