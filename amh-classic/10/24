{
    "1": "ደግሞም የእግዚአብሔር ቁጣ በእስራኤል ላይ ነደደ፥ ዳዊትንም፦ ሂድ፥ እስራኤልንና ይሁዳን ቁጠር ብሎ በላያቸው አስነሳው።",
    "2": "ንጉሱም ኢዮአብንና ከእርሱ ጋር የነበሩትን የሰራዊት አለቆች፦ የህዝቡን ድምር አውቅ ዘንድ ከዳን ጀምሮ እስከ ቤርሳቤህ ድረስ ተመላለሱ፥ ህዝቡንም ቁጠሩአቸው አላቸው።",
    "3": "ኢዮአብም ንጉሱን፦ የጌታዬ የንጉሱ አይን እያየ አምላክህ እግዚአብሔር ዛሬ ካለው ህዝብ መጠን በላይ መቶ እጥፍ ይጨምርበት፤ ጌታዬ ንጉሱ ግን ይህን ነገር ለምን ይወድዳል? አለው።",
    "4": "ነገር ግን የንጉሱ ቃል በኢዮአብና በሰራዊቱ አለቆች ላይ አሸነፈ። ኢዮአብና የሰራዊቱ አለቆችም የእስራኤልን ህዝብ ይቆጥሩ ዘንድ ከንጉስ ዘንድ ወጡ።",
    "5": "ዮርዳኖስንም ተሻገሩ፤ በጋድ ሸለቆ መካከል ባለችው በኢያዜር ከተማ ቀኝ በኩል በአሮኤር ላይ ሰፈሩ።",
    "6": "ወደ ገለአድም ወደ ተባሶን አዳሰይ አገር መጡ፤ ወደ ዳንየአንም ደረሱ፥ ወደ ሲዶናም ዞሩ፥",
    "7": "ወደ ጢሮስም ምሽግ ወደ ኤዊያውያንና ወደ ከነአናውያንም ከተሞች ሁሉ መጡ፤ በይሁዳም ደቡብ በኩል በቤርሳቤህ ወጡ።",
    "8": "በአገሪቱም ሁሉ ላይ ተመላልሰው ከዘጠኝ ወርና ከሃያ ቀን በኋላ ወደ ኢየሩሳሌም መጡ።",
    "9": "ኢዮአብም የህዝቡን ቁጥር ድምር ለንጉሱ ሰጠ፤ በእስራኤልም ሰይፍ የሚመዝዙ ስምንት መቶ ሺህ ፅኑአን ሰዎች ነበሩ፤ የይሁዳም ሰዎች አምስት መቶ ሺህ ነበሩ።",
    "10": "ህዝቡንም ከቆጠረ በኋላ ዳዊትን ልቡ መታው፤ ዳዊትም እግዚአብሔርን፦ ባደረግሁት ነገር እጅግ በድያለሁ፤ አሁን ግን፥ አቤቱ፥ ታላቅ ስንፍና አድርጌአለሁና የባርያህን ሃጢአት ታርቅ ዘንድ እለምንሃለሁ አለው።",
    "11": "ዳዊትም ማልዶ በተነሳ ጊዜ፥ የእግዚአብሔር ቃል ወደ ዳዊት ባለ ራእይ ወደ ነቢዩ ወደ ጋድ እንዲህ ሲል መጣ፦",
    "12": "ሂድ ለዳዊት፦ እግዚአብሔር እንዲህ ይላል፦ ሶስት ነገሮች በፊትህ አኖራለሁ፤ አደርግብህ ዘንድ ከእነርሱ አንዱን ምረጥ ብለህ ንገረው አለው።",
    "13": "ጋድም ወደ ዳዊት መጥቶ፦ የሶስት አመት ራብ በአገርህ ላይ ይምጣብህን? ወይስ ጠላቶችህ እያሳደዱህ ሶስት ወር ከእነርሱ ትሸሽን? ወይስ የሶስት ቀን ቸነፈር በአገርህ ላይ ይሁን? አሁንም ለላከኝ ምን መልስ እንደምሰጥ አስብና መርምር ብሎ ነገረው።",
    "14": "ዳዊትም ጋድን፦ እጅግ ተጨንቄአለሁ፤ ምህረቱ ብዙ ነውና በእግዚአብሔር እጅ እንውደቅ፤ በሰው እጅ ግን አልውደቅ አለው።",
    "15": "ዳዊትም ቸነፈሩን መረጠ፤ የስንዴም መከር ወራት በሆነ ጊዜ ቸነፈሩ በህዝቡ መካከል ጀመረ፤ ከህዝቡም ሰባ ሺህ ሰው ሞተ።",
    "16": "የእግዚአብሔርም መልአክ ኢየሩሳሌምን ያጠፋት ዘንድ እጁን በዘረጋ ጊዜ እግዚአብሔር ስለ ክፉው ነገር አዘነ፥ ህዝቡንም የሚያጠፋውን መልአክ፦ እንግዲህ በቃህ እጅህን መልስ አለው። የእግዚአብሔርም መልአክ በኢያቡሳዊው በኦርና አውድማ አጠገብ ነበረ።",
    "17": "ዳዊትም ህዝቡን የሚመታውን መልእክ ባየ ጊዜ እግዚአብሔርን፦ እነሆ፥ እኔ በድያለሁ ጠማማም ስራ እኔ አድርጌአለሁ፤ እነዚህ በጎች ግን እነርሱ ምን አደረጉ? እጅህ በእኔና በአባቴ ቤት ላይ እንድትሆን እለምንሃለሁ ብሎ ተናገረው።",
    "18": "በዚያም ቀን ጋድ ወደ ዳዊት መጥቶ፦ ውጣ፥ በኢያቡሳዊው በኦርና አውድማ ለእግዚአብሔር መሰዊያ ስራ አለው።",
    "19": "ዳዊትም እግዚአብሔር እንዳዘዘው እንደ ጋድ ነገር ወጣ።",
    "20": "ኦርናም ሲመለከት ንጉሱና ባርያዎቹ ወደ እርሱ ሲመጡ አየ፤ ኦርናም ወጥቶ በንጉሱ ፊት በምድር ላይ በግምባሩ ተደፋ።",
    "21": "ኦርናም፦ ጌታዬን ንጉሱን ወደ ባርያው ያመጣው ምክንያት ምንድር ነው? አለ። ዳዊትም፦ መቅሰፍቱ ከህዝቡ ላይ ይከለከል ዘንድ አውድማውን ከአንተ ገዝቼ ለእግዚአብሔር መሰዊያ ልሰራ ነው አለው።",
    "22": "ኦርናም ዳዊትን፦ ጌታዬ ንጉሱ እንደ ወደደ ወስዶ ያቅርብ፤ እነሆ፥ ለሚቃጠል መስዋእት በሬዎች፥ ለሚቃጠልም እንጨት የአውድማ እቃና የበሬ ቀንበር አለ።",
    "23": "ንጉስ ሆይ፥ ይህን ሁሉ ኦርና ለንጉሱ ይሰጣል አለው፤ ኦርናም ንጉሱን፦ አምላክህ እግዚአብሔር ይቀበልህ አለው።",
    "24": "ንጉሱም ኦርናን፦ እንዲህ አይደለም፥ ነገር ግን በዋጋ ከአንተ እገዛለሁ፤ ለአምላኬም ለእግዚአብሔር የሚቃጠል መስዋእት ያለ ዋጋ አላቀርብም አለው። ዳዊትም አውድማውንና በሬዎቹን በአምሳ ሰቅል ብር ገዛ።",
    "25": "በዚያም ዳዊት ለእግዚአብሔር መሰዊያ ሰራ፥ የሚቃጠልና የደህንነትንም መስዋእት አቀረበ። እግዚአብሔርም ስለ አገሪቱ የተለመነውን ሰማ፥ መቅሰፍቱም ከእስራኤል ተከለከለ።"
}