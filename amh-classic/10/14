{
    "1": "የፅሩያም ልጅ ኢዮአብ የንጉሱ ልብ ወደ አቤሴሎም እንዳዘነበለ አወቀ።",
    "2": "ኢዮአብም ወደ ቴቁሄ ልኮ ከዚያ ብልሃተኛ ሴት አስመጣና። አልቅሺ፥ የህዘንም ልብስ ልበሺ፥ ዘይትም አትቀቢ፥ ስለ ሞተ ሰውም ብዙ ዘመን እንደምታለቅሺ ሁኚ፤",
    "3": "ወደ ንጉሱም ገብተሽ እንዲህ ያለውን ቃል ንገሪው አላት፤ ኢዮአብም ቃሉን በእርስዋ አፍ አደረገ።",
    "4": "እንዲሁም የቴቁሄይቱ ሴት ወደ ንጉስ ገብታ በግምባርዋ በምድር ላይ ወደቀች፥ እጅ ነስታም፦ ንጉስ ሆይ፥ አድነኝ አለች።",
    "5": "ንጉሱም፦ ምን ሆነሻል? አላት። እርስዋም መልሳ አለች፦ በእውነት እኔ ባሌ የሞተብኝ ባልቴት ሴት ነኝ።",
    "6": "ለእኔም ለባርያህ ሁለት ወንዶች ልጆች ነበሩኝ፥ በሜዳም ተጣሉ፤ የሚገላግላቸውም አልነበረም፥ አንዱም ሌላውን መትቶ ገደለው።",
    "7": "እነሆም፥ ዘመዶች ሁሉ በባርያህ ላይ ተነስተው፦ ስለ ገደለው ስለ ወንድሙ ነፍስ እንገድለው ዘንድ ወንድሙን የገደለውን አውጪ አሉኝ፤ እንዲሁም ደግሞ ወራሹን የቀረውን መብራቴን ያጠፋሉ፥ የባሌን ስምና ዘርም ከምድር ላይ አያስቀሩም።",
    "8": "ንጉሱም ሴቲቱን፦ ወደ ቤትሽ ሂጂ፥ እኔም ስለ አንቺ አዝዛለሁ አላት።",
    "9": "የቴቁሄይቱም ሴት ንጉሱን፦ ጌታዬ ንጉስ ሆይ፥ ሃጢአቱ በእኔና በአባቴ ቤት ላይ ይሁን፤ ንጉሱና ዙፋኑ ንፁህ ይሁን አለችው።",
    "10": "ንጉሱም፦ የሚናገርሽን አምጪልኝ፥ ከዚያም በኋላ ደግሞ አይነካሽም አለ።",
    "11": "እርስዋም፦ ደም ተበቃዮችም ከእንግዲህ ወዲህ እንዳያጠፉ ልጄንም እንዳይገድሉ፥ ንጉሱ አምላኩን እግዚአብሔርን ያስብ አለች። እርሱም፦ ህያው እግዚአብሔርን! ከልጅሽ አንድ ጠጉር በምድር ላይ አይወድቅም አለ።",
    "12": "ሴቲቱም፦ እኔ ባርያህ ለጌታዬ ለንጉስ አንድ ቃል ልናገር አለች፤ እርሱም፦ ተናገሪ አለ።",
    "13": "ሴቲቱም አለች፦ በእግዚአብሔር ህዝብ ላይ እንዲህ ያለ ነገር ስለ ምን አሰብህ? ንጉሱ ይህን ነገር ተናግሮአልና ያሳደደውን ስላላስመለሰ በደለኛ ነው።",
    "14": "ሁላችን እንሞታለን፥ በምድርም ላይ እንደ ፈሰሰና እንደማይመለስ ውሃ ነን፤ እግዚአብሔርም የነፍስን ጥፋት አይወድድም፥ ነገር ግን የተጣለ ሰው ፈፅሞ እንዳይጠፋ በምክሩ ያስባል።",
    "15": "አሁንም ህዝቡ ስለሚያስፈራኝ ይህን ነገር ለጌታዬ ለንጉስ እነግረው ዘንድ መጥቻለሁ፤ እኔም ባርያህ፦ ምናልባት የእኔን የባርያውን ልመና ንጉሱ ያደርግልኝ እንደሆነ ለንጉሱ ልናገር፤",
    "16": "እርስዋንና ልጅዋን ከእግዚአብሔር ርስት ያጠፋቸው ዘንድ ከሚሻ ሰው እጅ ያድን ዘንድ ንጉሱ ባርያውን ይሰማል አልሁ።",
    "17": "እኔም ባርያህ፦ መልካሙንና ክፉውን ነገር ለመስማት ንጉሱ ጌታዬ እንደ እግዚአብሔር መልአክ ነውና የጌታዬ የንጉሱ ቃል ያፅናናኛል፤ አምላክህም እግዚአብሔር ከአንተ ጋር ይሁን አልሁ።",
    "18": "ንጉሱም ለሴቲቱ መልሶ፦ የምጠይቅሽን ነገር አትሰውሪኝ አላት። ሴቲቱም፦ ጌታዬ ንጉስ ይናገር አለች።",
    "19": "ንጉሱም፦ በዚህ ሁሉ የኢዮአብ እጅ ከአንቺ ጋር ነውን? አላት። ሴቲቱም መልሳ፦ ጌታዬ ንጉስ ሆይ፥ በህያው ነፍስህ እምላለሁ! ጌታዬ ንጉስ ከተናገረው ነገር ሁሉ ወደ ቀኝም ወደ ግራም ሊል የሚችል የለም፤ ባርያህ ኢዮአብ አዝዞኛል፥ ይህንም ቃል ሁሉ በባርያህ አፍ አደረገው።",
    "20": "ባርያህ ኢዮአብ የዚህ ነገር መልክ እንዲለወጥ አደረገ፤ ነገር ግን የእግዚአብሔር መልአክ ጠቢብ እንደ ሆነ፥ አንተም ጌታዬ በምድር ላይ ያለውን ነገር ሁሉ ታውቅ ዘንድ ጠቢብ ነህ አለች።",
    "21": "ንጉሱም ኢዮአብን፦ እነሆ፥ ይህን ነገር አድርጌአለሁ፤ እንግዲህ ሂድና ብላቴናውን አቤሴሎምን መልሰው አለው።",
    "22": "ኢዮአብም በምድር ላይ በግምባሩ ወድቆ እጅ ነሳ፥ ንጉሱንም ባረከ፤ ኢዮአብም፦ ጌታዬ ንጉስ ሆይ፥ የባርያህን ነገር አድርገሃልና በአይንህ ፊት ሞገስ እንዳገኘ ባርያህ ዛሬ አወቀ አለ።",
    "23": "ኢዮአብም ተነስቶ ወደ ጌሹር ሄደ፥ አቤሴሎምንም ወደ ኢየሩሳሌም ይዞ መጣ።",
    "24": "ንጉሱም፦ ወደ ቤቱ ይሂድ እንጂ ፊቴን እንዳያይ አለ፤ አቤሴሎምም ወደ ቤቱ ሄደ፥ የንጉሱንም ፊት አላየም።",
    "25": "በእስራኤልም ሁሉ ዘንድ እንደ አቤሴሎም በውበቱ የተመሰገነ ሰው አልነበረም፤ ከእግሩ እስከ ራሱ ድረስ ነውር አልነበረበትም።",
    "26": "ጠጉሩም ይከብደው ነበርና በአመት አንድ ጊዜ ይቆርጠው ነበር፤ ሲቆረጥም የራሱ ጠጉር በንጉስ ሚዛን ሁለት መቶ ሰቅል ያህል ይመዘን ነበር።",
    "27": "ለአቤሴሎምም ሶስት ወንዶች ልጆችና አንዲት ሴት ልጅ ተወለዱለት፤ የሴቲቱም ልጅ ስም ትእማር ነበረ፥ እርስዋም የተዋበች ሴት ነበረች።",
    "28": "አቤሴሎምም በኢየሩሳሌም ሁለት አመት ሙሉ የንጉሱን ፊት ሳያይ ተቀመጠ።",
    "29": "አቤሴሎምም ወደ ንጉሱ ይልከው ዘንድ ወደ ኢዮአብ ላከ፥ ወደ እርሱም ሊመጣ አልወደደም፤ ሁለተኛም ላከበት፥ ሊመጣ ግን አልወደደም።",
    "30": "ባርያዎቹንም፦ በእርሻዬ አጠገብ ያለውን የኢዮአብን እርሻ እዩ፥ በዚያም ገብስ አለው፤ ሂዳችሁ በእሳት አቃጥሉት አላቸው። የአቤሴሎምም ባርያዎች እርሻውን አቃጠሉት።",
    "31": "ኢዮአብም ተነስቶ ወደ አቤሴሎም ወደ ቤቱ መጣና፦ ባርያዎችህ እርሻዬን ስለምን አቃጠሉት? አለው።",
    "32": "አቤሴሎምም ኢዮአብን መልሶ፦ ከጌሹር ለምን መጣሁ? በዚያም ተቀምጩ ብሆን ይሻለኝ ነበር ብለህ እንድትነግረው ወደ ንጉሱ እልክህ ዘንድ ወደ እኔ ጠራሁህ፤ አሁንም የንጉሱን ፊት ልይ፥ ሃጢአት ቢሆንብኝ ይግደለኝ አለው።",
    "33": "ኢዮአብም ወደ ንጉስ መጥቶ ነገረው፤ አቤሴሎምንም ጠራው፥ ወደ ንጉሱም ገብቶ በንጉስ ፊት ወደ ምድር በግምባሩ ተደፋ፤ ንጉሱም አቤሴሎምን ሳመው።"
}