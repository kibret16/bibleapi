{
    "1": "ከዚህ በኋላ የአሞን ልጆች ንጉስ ሞተ፥ ልጁም ሃኖን በፋንታው ነገሰ።",
    "2": "ዳዊትም፦ አባቱ ወረታ እንዳደረገልኝ እኔ ለናኦስ ልጅ ለሃኖን ቸርነት አደርጋለሁ አለ። ዳዊትም አባቱ ስለ ሞተ ሊያፅናናው ባርያዎቹን ላከ፤ የዳዊትም ባርያዎች ወደ አሞን ልጆች አገር መጡ።",
    "3": "የአሞንም ልጆች አለቆች ጌታቸውን ሃኖንን፦ ዳዊት አባትህን አክብሮ ሊያፅናናህ ባርያዎቹን ወደ አንተ የላከ ይመስልሃልን? ዳዊትስ ከተማይቱን ለመመርመርና ለመሰለል ለማጥፋትም ባርያዎቹን የላከ አይደለምን? አሉት።",
    "4": "ሃኖንም የዳዊትን ባርያዎች ወስዶ የጢማቸውን ገሚስ ላጨ፥ ልብሳቸውንም እስከ ወገባቸው ድረስ ከሁለት ቀድዶ ሰደዳቸው።",
    "5": "ዳዊትም ያን በሰማ ጊዜ ሰዎቹ እጅግ አፍረው ነበሩና ተቀባዮች ላከ። ንጉሱም፦ ጢማችሁ እስኪያድግ ድረስ በኢያሪኮ ተቀመጡ፥ ከዚያም በኋላ ተመለሱ አላቸው።",
    "6": "የአሞን ልጆች በዳዊት ዘንድ እንደተጠሉ ባዩ ጊዜ፥ የአሞን ልጆች ልከው ከሶርያውያን ከቤትሮኦብና ከሱባ ሃያ ሺህ እግረኞች፥ ከመአካ ንጉስም አንድ ሺህ ሰዎች፥ ከጦብም አስራ ሁለት ሺህ ሰዎች ቀጠሩ።",
    "7": "ዳዊትም በሰማ ጊዜ ኢዮአብንና የሃያላኑን ሰራዊት ሁሉ ላከ።",
    "8": "የአሞንም ልጆች ወጥተው በበሩ መግቢያ ፊት ለፊት ተሰለፉ፤ የሱባና የረአብ ሶርያውያን፥ የጦብና የመአካም ሰዎች ለብቻቸው በሰፊ ሜዳ ላይ ነበሩ።",
    "9": "ኢዮአብም በፊትና በኋላ ሰልፍ እንደ ከበበው ባየ ጊዜ ከእስራኤል ምርጥ ምርጦቹን ሁሉ መረጠ፥ በሶርያውያንም ፊት ለሰልፍ አኖራቸው።",
    "10": "የቀረውንም ህዝብ በወንድሙ በአቢሳ እጅ አድርጎ በአሞን ልጆች ፊት ለሰልፍ አኖራቸው።",
    "11": "ሶርያውያን ቢበረቱብኝ ትረዳኛለህ፤ የአሞን ልጆች ቢበረቱብህ እኔ መጥቼ እረዳሃለሁ።",
    "12": "አይዞህ፤ ስለ ህዝባችንና ስለ አምላካችንም ከተሞች እንበርታ፤ እግዚአብሔርም ደስ ያሰኘውን ያድርግ አለ።",
    "13": "ኢዮአብና ከእርሱም ጋር የነበረው ህዝብ ከሶርያውያን ጋር ሊዋጉ ቀረቡ፥ እነርሱም ከፊቱ ሸሹ።",
    "14": "የአሞንም ልጆች ሶርያውያን እንደ ሸሹ ባዩ ጊዜ እነርሱ ደግሞ ከአቢሳ ፊት ሸሹ፥ ወደ ከተማይቱም ገቡ፤ ኢዮአብም ከአሞን ልጆች ዘንድ ተመልሶ ወደ ኢየሩሳሌም መጣ።",
    "15": "ሶርያውያንም በእስራኤል ፊት እንደ ተሸነፉ ባዩ ጊዜ በአንድነት ተሰበሰቡ።",
    "16": "አድርአዛርም ልኮ በወንዝ ማዶ የነበሩትን ሶርያውያን፥ አመጣ፤ ወደ ኤላምም መጡ፥ የአድርአዛርም ሰራዊት አለቃ ሶባክ በፊታቸው ነበረ።",
    "17": "ዳዊትም በሰማ ጊዜ እስራኤልን ሁሉ ሰበሰበ፥ ዮርዳኖስንም ተሻግሮ ወደኤላም መጣ፤ ሶርያውያንም በዳዊት ፊት ተሰልፈው ከእርሱ ጋር ተዋጉ።",
    "18": "ሶርያውያንም ከእስራኤል ፊት ሸሹ፤ ዳዊትም ከሶርያውያን ሰባት መቶ ሰረገለኞች አርባ ሺህም ፈረሰኞች ገደለ፤ የሰራዊቱንም አለቃ ሶባክን መታ፥ እርሱም በዚያ ሞተ።",
    "19": "ለአድርአዛርም የሚገብሩ ነገስታት ሁሉ በእስራኤል ፊት እንደ ተሸነፉ ባዩ ጊዜ ከእስራኤል ጋር ታረቁ፥ ገበሩላቸውም። ሶርያውያንም ከዚያ ወዲያ የአሞንን ልጆች ይረዱ ዘንድ ፈሩ።"
}