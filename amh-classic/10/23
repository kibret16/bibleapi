{
    "1": "የዳዊትም የመጨረሻ ቃሉ ይህ ነው። ከፍ ከፍ የተደረገው፥ በያእቆብም አምላክ የተቀባው፥ በእስራኤል ዘንድ መልካም ባለ ቅኔ የሆነ፥ የእሴይ ልጅ የዳዊት ንግግር፤",
    "2": "የእግዚአብሔር መንፈስ በእኔ ተናገረ፤ ቃሉም በአንደበቴ ላይ ነበረ።",
    "3": "የእስራኤል አምላክ ተናገረኝ፤ የእስራኤል ጠባቂ እንዲህ አለ፦ በሰው ላይ በፅድቅ የሚሰለጥን፥ በእግዚአብሔርም ፍርሃት የሚነግስ፥",
    "4": "እርሱ እንደ ማለዳ ብርሃን እንደ ፀሃይ አወጣጥ፥ በጥዋትም ያለ ደመና እንደሚደምቅ፥ ከዝናብ በኋላ ከምድር እንደሚበቅል ልምላሜ ይሆናል።",
    "5": "በውኑ ቤቴ በእግዚአብሔር ዘንድ እንዲሁ አይደለምን? ከእኔም ጋር በሁሉ ነገር ቅንና ፅኑ የሆነውን የዘላለም ቃል ኪዳን አድርጎአል፤ መድሃኒቴንና ፈቃዴን ሁሉ ያበቅላል።",
    "6": "አመፀኞች ሁሉ ግን ሰው በእጁ እንደማይዘው፥ እንደ ተጣለ እሾህ ናቸው።",
    "7": "ማናቸውም ሰው ይነካው ዘንድ ቢወደድ፥ በእጁ ብረትና የጦሩን የቦ ይይዛል፤ በስራቸውም በእሳት ፈፅሞ ይቃጠላሉ።",
    "8": "የዳዊት ሃያላን ስም ይህ ነው። የአለቆች አለቃ የሆነ ከነአናዊው ኢያቡስቴ ነበረ፤ እርሱም ጦሩን አንስቶ ስምንት መቶ ያህል በአንድ ጊዜ ገደለ።",
    "9": "ከእርሱም በኋላ የአሆሃዊው የዱዲ ልጅ ኤልያናን ነበረ፤ ለሰልፍ የተሰበሰቡትን ፍልስጥኤማውያንን በተገዳደሩ ጊዜ ከዳዊት ጋር ከሶስቱ ሃያላን አንዱ እርሱ ነበረ፤ የእስራኤልም ሰዎች ተመለሱ።",
    "10": "እርሱ ግን ተነስቶ እጁ እስኪደክምና ከሰይፉ ጋር እስኪጣበቅ ድረስ ፍልስጥኤማውያንን መታ፤ በዚያም ቀን እግዚአብሔር ታላቅ መድሃኒት አደረገ፤ ህዝቡም ከእርሱ በኋላ ምርኮ ለመግፈፍ ብቻ ተመለሰ።",
    "11": "ከእርሱም በኋላ የአሮዳዊው የአጌ ልጅ ሳማ ነበረ። ፍልስጥኤማውያንም ምስር በሞላበት እርሻ በአንድነት ሆነው ተከማችተው ነበር፤ ህዝቡም ከፍልስጥኤማውያን ፊት ሸሹ።",
    "12": "እርሱ ግን በእርሻው መካከል ቆሞ ጠበቀ፥ ፍልስጥኤማውያንንም ገደለ፤ እግዚአብሔርም ታላቅ መድሃኒትአደረገ።",
    "13": "ከሰላሳውም አለቆች ሶስቱ ወርደው በመከር ጊዜ ወደ ዳዊት ወደ አዶላም ዋሻ መጡ፤ የፍልስጥኤማውያንም ጭፍራ በራፋይም ሸለቆ ሰፍሮ ነበር።",
    "14": "በዚያ ጊዜም ዳዊት በምሽጉ ውስጥ ነበረ፥ የፍልስጥኤማውያንም ጭፍራ በዚያ ጊዜ በቤተ ልሄም ነበረ።",
    "15": "ዳዊትም፦ በበሩ አጠገብ ካለችው ከቤተ ልሄም ምንጭ ውሃ ማን ባጠጣኝ? ብሎ ተመኘ።",
    "16": "ሶስቱም ሃያላን የፍልስጥኤማውያንን ሰራዊት ቀድደው ሄዱ፥ በበሩም አጠገብ ካለችው ከቤተ ልሄም ምንጭ ውሃ ቀዱ፥ ይዘውም ለዳዊት አመጡለት፤ እርሱ ግን ሊጠጣ አልወደደም፥ ነገር ግን ለእግዚአብሔር አፍስሶ፦",
    "17": "አቤቱ፥ ይህን አደርግ ዘንድ ከእኔ ይራቅ፤ በነፍሳቸው ደፍረው የሄዱ ሰዎች ደም አይደለምን? ብሎ ይጠጣ ዘንድ አልወደደም። ሶስቱ ሃያላን ያደረጉት ይህ ነው።",
    "18": "የፅሩያም ልጅ የኢዮአብ ወንድም አቢሳ የሰላሳው አለቃ ነበረ። እርሱም ጦሩን በሶስቱ መቶ ላይ አንስቶ ገደላቸው፤ ስሙም እንደ ሶስቱ ተጠርቶ ነበር።",
    "19": "እርሱ በሰላሳው መካከል የከበረ አልነበረምን? ስለዚህ አለቃቸው ሆኖ ነበር፤ ነገር ግን ወደ ሶስቱ አልደረሰም።",
    "20": "በቀብፅኤል የነበረው ታላቅ ስራ ያደረገው የፅኑእ ሰው የዮዳሄ ልጅ በናያስ የሞአባዊውን የቀብስኤልን ሁለት ልጆች ገደለ፤ በአመዳዩም ወራት ወርዶ በጉድጓድ ውስጥ አንበሳ ገደለ።",
    "21": "ረጅሙንም ግብፃዊ ሰው ገደለ፤ ግብፃዊው በእጁ ጦር ነበረው፤ በናያስ ግን በትር ይዞ ወደ እርሱ ወረደ፥ ከግብፃዊውም እጅ ጦሩን ነቅሎ በገዛ ጦሩ ገደለው።",
    "22": "የዮዳሄ ልጅ በናያስ ያደረገው ይህ ነው፤ ስሙም እንደ ሶስቱ ሃያላን ተጠርቶ ነበር።",
    "23": "ከሰላሳውም ይልቅ የከበረ ነበረ፥ ነገር ግን ወደ ሶስቱ አልደረሰም። ዳዊትም በክብር ዘበኞቹ ላይ ሾመው።",
    "24": "የኢዮአብም ወንድም አሳሄል በሰላሳው መካከል ነበረ፥ የቤተ ልሄም ሰው የዱዲ ልጅ ኤልያናን፥",
    "25": " አሮዳዊው ሳማ፥ ሂሮዳዊው ኤሊቃ፥",
    "26": "ፈልጣዊው ሴሌስ፥ የቴቁሃዊው የኢስካ ልጅ ኢራስ፥",
    "27": "አናቶታዊው አቢኤዜር፥",
    "28": " ኩሳታዊው ምቡናይ፥ አሆሃዊው ፀልሞን፥",
    "29": " ነጦፋዊው ኖኤሬ፥ የነጦፋዊው የበአና ልጅ ሄሌብ፥ ከብንያም ወገን ከጊብአ የሪባይ ልጅ ኢታይ፥",
    "30": " ጲርአቶናዊው በናያስ፥ የገአስ ወንዝ ሰው ሂዳይ፥",
    "31": "አረባዊው አቢአልቦን፥ በርሁማዊው አዝሞት፥",
    "32": " ሸአልቦናዊው ኤሊያህባ፥",
    "33": "የአሳን ልጆች፥ ዮናታን፥ አሮዳዊው ሳማ፥",
    "34": "የአሮዳዊው የአራር ልጅ አምናን፥ የማእካታዊው ልጅ የአሃስባይ ልጅ ኤሌፋላት፥ የጊሎናዊው የአኪጦፌል ልጅ ኤልያብ፥",
    "35": "ቀርሜሎሳዊው ሃፅሮ፥ አርባዊው ፈአራይ፥",
    "36": "የሱባ ሰው የናታን ልጅ ይግአል፥ ጋዳዊው ባኒ፥",
    "37": " የፅሩያ ልጅ የኢዮአብ ጋሻ ጃግሬዎች አሞናዊው ፄሌቅ፥ ብኤሮታዊው ነሃራይ፥",
    "38": " ይትራዊው ኢራስ፥ ይትራዊው ጋሬብ፥",
    "39": "ኬጢያዊው ኦርዮ፤ ሁሉ በሁሉ ሰላሳ ሰባት ናቸው።"
}