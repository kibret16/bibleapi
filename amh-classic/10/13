{
    "1": "ከዚህም በኋላ እንዲህ ሆነ፤ ለዳዊት ልጅ ለአቤሴሎም አንዲት የተዋበች እህት ነበረችው፥ ስምዋም ትእማር ነበረ፤ የዳዊትም ልጅ አምኖን ወደዳት።",
    "2": "አምኖንም ከእህቱ ከትእማር የተነሳ እጅግ ስለ ተከዘ ታመመ፤ ድንግልም ነበረችና አንዳች ያደርጋት ዘንድ በአይኑ ፊት ጭንቅ ሆኖበት ነበር።",
    "3": "ለአምኖንም የዳዊት ወንድም የሳምአ ልጅ ኢዮናዳብ የሚባል ወዳጅ ነበረው፤ ኢዮናዳብም እጅግ ብልህ ሰው ነበረ።",
    "4": "እርሱም፦ የንጉስ ልጅ ሆይ፥ ስለ ምን ቀን በቀን እንዲህ ከሳህ? አትነግረኝምን? አለው። አምኖንም፦ የወንድሜን የአቤሴሎምን እህት ትእማርን እወድዳታለሁ አለው።",
    "5": "ኢዮናዳብም፦ ታምሜአለሁ ብለህ በአልጋህ ላይ ተኛ፤ አባትህም ሊያይህ በመጣ ጊዜ፦ እህቴ ትእማር እንድትመጣና እኔ የምበላውን እንጀራ እንድትሰጠኝ፥ መብሉንም እኔ እያየሁ እንድታዘጋጅልኝ፥ ከእጅዋም እንድበላው እለምንሃለሁ በል አለው።",
    "6": "እንዲሁም አምኖን፦ ታምሜአለሁ ብሎ ተኛ፤ ንጉሱም ሊያየው በመጣ ጊዜ አምኖን ንጉሱን፦ እህቴ ትእማር እንድትመጣና እኔ እያየሁ ሁለት እንጎቻ እንድታደርግልኝ፥ ከእጅዋም እንድበላ እለምንሃለሁ አለው።",
    "7": "ዳዊትም፦ መብልን ታዘጋጂለት ዘንድ ወደ ወንድምሽ ወደ አምኖን ቤት ሂጂ ብሎ መልእክተኞችን ወደ ትእማር ቤት ላከ።",
    "8": "ትእማርም ወደ ወንድምዋ ወደ አምኖን ቤት ሄደች፥ ተኝቶም ነበር፤ ዱቄትም ወስዳ ለወሰች፥ እያየም እንጎቻ አደረገች፥ ጋገረችም።",
    "9": "ምጣዱንም ወስዳ በፊቱ ገለበጠች እርሱ ግን ይበላ ዘንድ እንቢ አለ። አምኖንም፦ ሰውን ሁሉ ከእኔ ዘንድ አስወጡ አለ፤ ሰውም ሁሉ ከእርሱ ዘንድ ወጣ።",
    "10": "አምኖንም ትእማርን፦ ከእጅሽ እበላ ዘንድ መብሉን ወደ እልፍኙ አግቢው አላት፤ ትእማርም የሰራችውን እንጎቻ ወስዳ ወንድምዋ አምኖን ወዳለበት እልፍኝ አገባችው።",
    "11": "መብሉንም ባቀረበች ጊዜ ያዛትና፦ እህቴ ሆይ፥ ነዪ ከእኔም ጋር ተኚ አላት።",
    "12": "እርስዋ መልሳ፦ ወንድሜ ሆይ፥ አይሆንም፤ እንዲህ ያለ ነገር በእስራኤል ዘንድ አይገባምና አታሳፍረኝ፤ ይህንም ነውረኛ ስራ አታድርግ።",
    "13": "እኔም ነውሬን ወዴት ልሸከም? አንተም በእስራኤል ዘንድ ከምናምንቴዎች እንደ አንዱ ትሆናለህ፤ እንግዲህስ ለንጉሱ ንገረው፥ እኔንም አይነሳህም አለችው።",
    "14": "ቃልዋን ግን አልሰማም፤ ከእርስዋም ይልቅ ብርቱ ነበረና በግድ አስነወራት፥ ከእርስዋም ጋር ተኛ።",
    "15": "ከዚያም በኋላ አምኖን ፈፅሞ ጠላት፤ አስቀድሞም ከወደዳት ውድ ይልቅ በኋላ የጠላት ጥል በለጠ። አምኖንም፦ ተነስተሽ ሂጂ አላት።",
    "16": "እርስዋም፦ አይሆንም ቀድሞ ከሰራኸው ክፋት ይልቅ አኔን በማውጣትህ የበለጠ ክፋት ትሰራለህ አለችው እርሱ ግን አልሰማትም።",
    "17": "የሚያገለግለውንም ብላቴና ጠርቶ፦ ይህችን ሴት ከፊቴ አስወጥተህ በሩን ዝጋባት አለው።",
    "18": "ብዙ ህብር ያለውንም ልብስ ለብሳ ነበር፥ እንዲህ ያለውን ልብስ የንጉሱ ልጆች ደናግሉ ይለብሱ ነበርና፤ አገልጋዩም አስወጥቶ በሩን ዘጋባት።",
    "19": "ትእማርም በራስዋ ላይ አመድ ነስንሳ፥ ብዙ ህብርም ያለውን ልብስዋን ተርትራ፥ እጅዋንም በራስዋ ላይ ጭና እየጮኸች ሄደች።",
    "20": "ወንድምዋም አቤሴሎም፦ ወንድምሽ አምኖን ከአንቺ ጋር ነበረን? እህቴ ሆይ፥ አሁን ግን ዝም በዪ ወንድምሽ ነው፤ ይህን ነገር በልብሽ አትያዢው አላት። ትእማርም በወንድምዋ በአቤሴሎም ቤት ብቻዋን ተቀመጠች።",
    "21": "ንጉሱም ዳዊት ይህን ነገር ሁሉ በሰማ ጊዜ እጅግ ተቆጣ፤ ነገር ግን የበኩር ልጁ ነበረና ስለ ወደደው የልጁን የአምኖን ነፍስ አላሳዘነም።",
    "22": "አቤሴሎምም እህቱን ትእማርን ስላሳፈራት አምኖንን ጠልቶታልና አቤሴሎም አምኖንን ክፉም ሆነ መልካምም አልተናገረውም።",
    "23": "ከሁለት አመትም በኋላ አቤሴሎም በኤፍሬም አቅራቢያ ባለችው በቤላሶር በጎቹን አሸለተ፤ አቤሴሎምም የንጉሱን ልጆች ሁሉ ጠራ።",
    "24": "አቤሴሎምም ወደ ንጉሱ መጥቶ፦ እነሆ፥ ባርያህ በጎቹን ያሸልታል፤ ንጉሱና ሎሌዎቹ ከባርያህ ጋር ይሂዱ አለው።",
    "25": "ንጉሱም አቤሴሎምን፦ ልጄ ሆይ፥ እንከብድብሃለንና ሁላችን እንመጣ ዘንድ አይሆንም አለው። የግድም አለው፥ እርሱ ግን መረቀው እንጂ ለመሄድ እንቢ አለ።",
    "26": "አቤሴሎምም፦ አንተ እንቢ ካልህ ወንድሜ አምኖን ከእኛ ጋር እንዲሄድ እለምንሃለሁ አለ። ንጉሱም ከአንተ ጋር ለምን ይሄዳል? አለው።",
    "27": "አቤሴሎምም የግድ አለው፥ አምኖንንና የንጉሱንም ልጆች ሁሉ ከእርሱ ጋር ሰደደ።",
    "28": "አቤሴሎምም እንደ ንጉስ ግብዣ ያለ ግብዣ አደረገ፤ አቤሴሎምም አገልጋዮቹን፦ አምኖን የወይን ጠጅ ጠጥቶ ልቡን ደስ ባለው ጊዜ እዩ። አምኖንን ግደሉ ባልኋችሁም ጊዜ ግደሉት፥ አትፍሩም ያዘዝኋችሁም እኔ ነኝና በርቱ ፅኑም ብሎ አዘዛቸው።",
    "29": "የአቤሴሎም አገልጋዮች አቤሴሎም እንዳዘዛቸው በአምኖን ላይ አደረጉበት። የንጉሱም ልጆች ሁሉ ተነስተው በየበቅሎቻቸው ተቀምጠው ሸሹ።",
    "30": "ገናም በመንገድ ሲሄዱ ለዳዊት፦ አቤሴሎም የንጉሱን ልጆች ሁሉ ገድሎአል፥ ከእነርሱም አንድ አልቀረም የሚል ወሬ መጣለት።",
    "31": "ንጉሱም ተነስቶ ልብሱን ቀደደ፥ በምድር ላይም ወደቀ፤ ባርያዎቹም ሁሉ ልብሳቸውን ቀድደው በአጠገቡ ቆሙ።",
    "32": "የዳዊትም ወንድም የሳምአ ልጅ ኢዮናዳብ፦ ጌታዬ ጉልማሶቹ የንጉሱ ልጆች ሁሉ እንደ ሞቱ አያስብ እህቱን ትእማርን በግድ ካስነወራት ጀምሮ በአቤሴሎም ዘንድ የተቆረጠ ነገር ነበረና የሞተ አምኖን ብቻ ነው።",
    "33": "አሁንም የሞተ አምኖን ብቻ ነው እንጂ የንጉስ ልጆች ሁሉ ሞቱ ብሎ ጌታዬ ንጉሱ ይህን ነገር በልቡ አያኑር አለው።",
    "34": "አቤሴሎምም ኮበለለ። ጉበኛውም ጉልማሳ አይኑን ከፍ አደረገ፥ እነሆም፥ ብዙ ሰዎች በኋላው በተራራው አጠገብ በመንገድ ሲመጡ አየ።",
    "35": "ኢዮናዳብም ንጉሱን፦ እነሆ፥ የንጉሱ ልጆች መጥተዋል፤ ባርያህ እንዳለው እንዲሁ ሆኖአል አለው።",
    "36": "ተናግሮም በጨረሰ ጊዜ፥ እነሆ፥ ወዲያው የንጉስ ልጆች ገቡ፥ ድምፃቸውንም ከፍ አድርገው አለቀሱ፤ ደግሞ ንጉሱና ባርያዎቹ ሁሉ እጅግ ታላቅ ልቅሶ አለቀሱ።",
    "37": "አቤሴሎም ግን ኮብልሎ ወደ ጌሹር ንጉስ ወደ አሚሁድ ልጅ ወደ ተልማይ ሄደ። ዳዊትም ሁልጊዜ ለልጁ ያለቅስ ነበር።",
    "38": "አቤሴሎም ኮብልሎ ወደ ጌሹር ሄደ፥ በዚያም ሶስት አመት ያህል ተቀመጠ።",
    "39": "ንጉሱም ዳዊት ስለ አምኖን ሞት ተፅናንቶ ወደ አቤሴሎም ይሄድ ዘንድ እጅግ ናፈቀ።"
}