{
    "1": "በሳኦል ቤትና በዳዊት ቤት መካከል ብዙ ዘመን ጦርነት ሆነ፤ የዳዊት ቤት እየበረታ፥ የሳኦል ቤት ግን እየደከመ የሚሄድ ሆነ።",
    "2": "ለዳዊትም ወንድ ልጆች በኬብሮን ተወለዱለት፤ በኩሩም ከኢይዝራኤላዊቱ ከአኪናሆም የተወለደው አምኖን ነበረ።",
    "3": "ሁለተኛውም የቀርሜሎሳዊው የናባል ሚስት ከነበረች ከአቢግያ የተወለደው ዶሎህያ ነበረ። ሶስተኛውም ከጌሹር ንጉስ ከተልማይ ልጅ ከመአካ የተወለደው አቤሴሎም ነበረ።",
    "4": "አራተኛውም የአጊት ልጅ አዶንያስ፥ አምስተኛውም የአቢጣል ልጅ ሰፋጥያስ ነበረ።",
    "5": "ስድስተኛውም የዳዊት ልጅ ሚስት የኤግላ ልጅ ይትረሃም ነበረ። እነዚህም ለዳዊት በኬብሮን ተወለዱለት።",
    "6": "በሳኦል ቤትና በዳዊት ቤት መካከል ጦርነት ሆኖ ሳለ አበኔር በሳኦል ቤት ይበረታ ነበር።",
    "7": "ለሳኦልም የኢዮሄል ልጅ ሪፅፋ የተባለች ቁባት ነበረችው፤ ኢያቡስቴም አበኔርን፦ ወደ አባቴ ቁባት ለምን ገባህ? አለው።",
    "8": "አበኔርም በኢያቡስቴ ቃል እጅግ ተቆጥቶ እንዲህ አለ፦ እኔ ለአባትህ ለሳኦል ቤት ለወንድሞቹም ለዘመዶቹም ቸርነት አድርጌአለሁ፥ አንተንም ለዳዊት እጅ አሳልፌ አልሰጠሁም፤ አንተም ዛሬ ከዚህች ሴት ጋር ስለ ሰራሁት ሃጢአት ትከስሰኛለህ፤ በውኑ እኔ የውሻ ራስ ነኝን?",
    "9-10": "መንግስትን ከሳኦል ቤት ያወጣ ዘንድ የዳዊትንም ዙፋን በእስራኤልና በይሁዳ ከዳን ጀምሮ እስከ ቤርሳቤህ ድረስ ከፍ ያደርግ ዘንድ እግዚአብሔር ለዳዊት እንደ ማለለት እንዲሁ ከእርሱ ጋር ባላደርግ እግዚአብሔር በአበኔር ይህን ያድርግበት ይህንም ይጨምርበት።",
    "11": "ኢያቡስቴም አበኔርን ይፈራው ነበርና አንዳች ይመልስለት ዘንድ አልቻለም።",
    "12": "አበኔርም ለዳዊት፦ ምድሪቱ ለማን ናት? ከእኔ ጋር ቃል ኪዳን አድርግ፥ እጄም ከአንተ ጋር ትሆናለች፥ እስራኤልንም ሁሉ ወደ አንተ እመልሰዋለሁ ብለው ይነግሩት ዘንድ መልእክተኞች ሰደደለት።",
    "13": "ዳዊትም፦ ይሁን፥ ከአንተ ጋር ቃል ኪዳን አደርጋለሁ፤ ነገር ግን አንድ ነገር ከአንተ እሻለሁ፤ ፊቴን ለማየት በመጣህ ጊዜ፥ የሳኦልን ልጅ ሜልኮልን ካላመጣህልኝ ፊቴን አታይም አለ።",
    "14": "ዳዊትም ወደ ሳኦል ልጅ ወደ ኢያቡስቴ፦ በመቶ ፍልስጥኤማውያን ሸለፈት ያጨኋትን ሚስቴን ሜልኮልን ስጠኝ ብሎ መልእክተኞችን ሰደደ።",
    "15": "ኢያቡስቴም ልኮ ከሌሳ ልጅ ከባልዋ ከፈልጢኤል ወሰዳት።",
    "16": "ባልዋም እያለቀሰ ከእርስዋ ጋር ሄደ፥ እስከ ብራቂም ድረስ ተከተላት። አበኔርም፦ ሂድ፥ ተመለስ አለው፤ እርሱም ተመለሰ።",
    "17": "አበኔርም ለእስራኤል ሽማግሌዎች፦ አስቀድሞ ዳዊት በእናንተ ላይ ንጉስ ይሆን ዘንድ ፈልጋችሁ ነበር።",
    "18": "እግዚአብሔርም ስለ ዳዊት፦ በባርያዬ በዳዊት እጅ ህዝቤን እስራኤልን ከፍልስጥኤማውያን እጅና ከጠላቶቻቸው ሁሉ እጅ አድናለሁ ብሎ ተናግሮአልና እንግዲህ አሁን አድርጉ ብሎ ነገራቸው።",
    "19": "አበኔርም ደግሞ በብንያም ወገን ጆሮ ተናገረ፤ አበኔርም ደግሞ በእስራኤልና በብንያም ቤት ሁሉ መልካም የነበረውን ለዳዊት ሊነግረው ወደ ኬብሮን ሄደ።",
    "20": "አበኔርም ከሃያ ሰዎች ጋር ወደ ዳዊት ወደ ኬብሮን መጣ። ዳዊትም ለአበኔርና ከእርሱ ጋር ለነበሩት ሰዎች ግብዣ አደረገላቸው።",
    "21": "አበኔርም ዳዊትን፦ ተነስቼ ልሂድ፥ ከአንተ ጋርም ቃል ኪዳን እንዲያደርጉ፥ ነፍስህም እንደ ወደደች ሁሉን እንድትገዛ እስራኤልን ሁሉ ለጌታዬ ለንጉስ ልሰብስብ አለው። ዳዊትም አበኔርን አሰናበተው፥ በደህናም ሄደ።",
    "22": "በዚያን ጊዜም የዳዊት ባርያዎችና ኢዮአብ ከዘመቻ ታላቅ ምርኮ ይዘው መጡ። አበኔር ግን ዳዊት አሰናብቶት በደህና ሄዶ ነበር እንጂ በኬብሮን አልነበረም።",
    "23": "ኢዮአብና ከእርሱም ጋር የነበረ ጭፍራ ሁሉ በመጡ ጊዜ፦ የኔር ልጅ አበኔር ወደ ንጉስ መጣ፥ አሰናበተውም በደህናውም ሄደ ብለው ሰዎች ለኢዮአብ ነገሩት።",
    "24": "ኢዮአብም ወደ ንጉስ ገብቶ፦ ምን አደረግህ? እነሆ፥ አበኔር መጥቶልህ ነበር፤ በደህና እንዲሄድ ስለ ምን አሰናበትኸው?",
    "25": "የኔር ልጅ አበኔር ያታልልህ ዘንድ፥ መውጫህንና መግቢያህንም ያውቅ ዘንድ፥ የምታደርገውንም ነገር ሁሉ ያስተውል ዘንድ እንደ መጣ አታውቅምን? አለው።",
    "26": "ኢዮአብም ከዳዊት በወጣ ጊዜ መልእክተኞችን ከአበኔር በኋላ ላከ፥ ከሴይርም ጉድጓድም መለሱት። ዳዊት ግን ይህን አላወቀም።",
    "27": "አበኔርም ወደ ኬብሮን በተመለሰ ጊዜ ኢዮአብ በበር ውስጥ በቆይታ ይናገረው ዘንድ ወደ አጠገቡ ወሰደው፤ በዚያም ለወንድሙ ለአሳሄል ደም ተበቅሎ ሆዱን መታው፥ ሞተም።",
    "28": "በኋላም ዳዊት ይህ ነገር እንደ ተደረገ በሰማ ጊዜ፦ ከኔር ልጅ ከአበኔር ደም በእግዚአብሔር ዘንድ ለዘላለም እኔ ንፁህ ነኝ፥ መንግስቴም ንፁህ ነው፤",
    "29": "በኢዮአብ ራስ ላይና በአባቱ ቤት ሁሉ ላይ ይምጣበት፤ በኢዮአብም ቤት ፈሳሽ ነገር ያለበት ወይም ለምፃም ወይም አንካሳ ወይም በሰይፍ የሚወድቅ ወይም እንጀራ የሌለው ሰው አይታጣ አለ።",
    "30": "ኢዮአብና ወንድሙ አቢሳም በሰልፍ በገባኦን ወንድማቸው አሳሄልን ገድሎ ነበርና አበኔርን ገደሉት።",
    "31": "ዳዊትም ኢዮአብንና ከእርሱ ጋር የነበሩትን ህዝብ ሁሉ፦ ልብሳችሁን ቅደዱ፥ ማቅም ልበሱ፥ በአበኔርም ፊት አልቅሱ አላቸው። ንጉሱም ዳዊት ከቃሬዛው በኋላ ሄደ።",
    "32": "አበኔርንም በኬብሮን ቀበሩት፤ ንጉሱም ድምፁን ከፍ አድርጎ በአበኔር መቃብር አጠገብ አለቀሰ፤ ህዝቡም ሁሉ አለቀሱ። ንጉሱም ለአበኔር፦",
    "33": "አበኔር ሰነፍ እንደሚሞት ይምታልን?",
    "34": "እጅህ አልታሰረም፥ እግርህም በሰንሰለት አልተያዘም፤ ሰው በአመፀኞች ፊት እንደሚወድቅ አንተ እንዲሁ ወደቅህ ብሎ የልቅሶ ቅኔ ተቀኘለት። ህዝቡም ሁሉ ዋይታ አብዝተው አለቀሱ።",
    "35": "ህዝቡም ሁሉ ገና ሳይመሽ ዳዊትን እንጀራ ይበላ ዘንድ ሊጋብዙት መጡ፤ ዳዊት ግን፦ ፀሃይ ሳትጠልቅ እንጀራ ወይም ሌላ ነገር ብቀምስ እግዚአብሔር ይህን ያድርግብኝ፥ ይህንም ይጨምርብኝ ብሎ ማለ።",
    "36": "ህዝቡም ሁሉ ይህን ተመለከቱ፥ ደስ አሰኛቸውም፤ በህዝቡም ሁሉ ፊት ንጉስ ያደረገው ሁሉ ደስ አሰኛቸው።",
    "37": "በዚያም ቀን ህዝቡ ሁሉ እስራኤልም ሁሉ የኔር ልጅ የአበኔር ሞት ከንጉሱ ዘንድ እንዳልሆነ አወቁ።",
    "38": "ንጉሱም ባርያዎቹን፦ ዛሬ በእስራኤል ዘንድ መኮንንና ታላቅ ሰው እንደ ወደቀ አታውቁምን?",
    "39": "እኔም ዛሬ ምንም ለመንገስ የተቀባሁ ብሆን ደካማ ነኝ፤ እነዚህም ሰዎች የፅሩያ ልጆች በርትተውብኛል እግዚአብሔር ክፋት በሰራ ላይ እንደ ክፋቱ ይመልስበት አላቸው።"
}