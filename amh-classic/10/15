{
    "1": "ከዚህም በኋላ አቤሴሎም ሰረገላና ፈረሶች፥ በፊቱም የሚሮጡ አምሳ ሰዎች አዘጋጀ።",
    "2": "አቤሴሎምም በማለዳ ተነስቶ በበሩ አደበባይ ይቆም ነበር፤ አቤሴሎምም ከንጉስ ለማስፈረድ ጉዳይ የነበረውን ሁሉ ወደ እርሱ እየጠራ፦ አንተ ከወዴት ከተማ ነህ? ብሎ ይጠይቅ ነበር። እርሱም፦ እኔ ባርያህ ከእስራኤል ነገድ ከአንዲቱ ነኝ ብሎ ይመልስ ነበር።",
    "3": "አቤሴሎምም፦ ነገርህ እውነትና ቅን ነው፤ ነገር ግን ከንጉስ ታዝዞ የሚሰማህ የለም ይለው ነበር።",
    "4": "አቤሴሎምም፦ ነገርና ክርክር ያለው ሁሉ ወደ እኔ ይመጣ ዘንድ ቅንም ፍርድ እፈርድለት ዘንድ በአገር ላይ ፈራጅ አድርጎ ማን በሾመኝ? ይል ነበር።",
    "5": "ሰውም እጅ ሊነሳው ወደ እርሱ በቀረበ ጊዜ እጁን ዘርግቶ ይይዝና ይስመው ነበር።",
    "6": "እንዲሁም አቤሴሎም ከንጉስ ፍርድ ሊሰማ ከእስራኤል ዘንድ በሚመጣ ሁሉ ያደርግ ነበር፤ አቤሴሎምም የእስራኤልን ሰዎች ልብ ሰረቀ።",
    "7": "እንዲህም ሆነ፤ ከአራት አመት በኋላ አቤሴሎም ንጉሱን፦ ለእግዚአብሔር የተሳልሁትን ስእለት ለመስጠት ወደ ኬብሮን፥ እባክህ፥ ልሂድ።",
    "8": "እኔ ባርያህ በሶርያ ጌሹር ሳለሁ፦ እግዚአብሔር ወደ ኢየሩሳሌም ቢመልሰኝ ለእግዚአብሔር መስዋእት አቀርባለሁ ብዬ ስእለት ተስዬ ነበር አለው።",
    "9": "ንጉሱም፦ በደህና ሂድ አለው፤ ተነስቶም ወደ ኬብሮን ሄደ።",
    "10": "አቤሴሎምም በእስራኤል ነገድ ሁሉ፦ የቀንደ መለከት ድምፅ በሰማችሁ ጊዜ፦ አቤሴሎም በኬብሮን ነገሰ በሉ የሚሉ ጉበኞች ላከ።",
    "11": "የተጠሩትም ሁለት መቶ ሰዎች ከአቤሴሎም ጋር በየዋህነት ከኢየሩሳሌም ሄዱ፤ የሚሆነውንም ነገር ከቶ አያውቁም ነበር።",
    "12": "አቤሴሎምም የዳዊት መካር የነበረውን የጊሎ ሰው አኪጦፌልን ከከተማው ከጊሎ መስዋእት በሚያቀርብበት ጊዜ አስጠራው። ሴራውም ፅኑ ሆነ፤ ከአቤሴሎምም ጋር ያለ ህዝብ እየበዛ ሄደ።",
    "13": "ለዳዊትም፦ የእስራኤል ሰዎች ልብ ከአቤሴሎም ጋር ሆኖአል የሚል ወሬኛ መጣለት።",
    "14": "ዳዊትም ከእርሱ ጋር በኢየሩሳሌም ያሉትን ባርያዎቹን ሁሉ፦ ተነሱ፥ እንሽሽ፤ ያለዚያ ከአቤሴሎም እጅ የሚድን ከእኛ የለምና፤ መጥቶም እንዳይዘን፥ ክፉም እንዳያመጣብን ከተማይቱንም በሰይፍ ስለት እንዳይመታ ፈጥናችሁ እንሂድ አላቸው።",
    "15": "የንጉሱም ባርያዎች ንጉሱን፦ እነሆ፥ ጌታችን ንጉሱ የመረጠውን ሁሉ እኛ ባርያዎችህ እሺ ብለን እናደርጋለን አሉት።",
    "16": "ንጉሱም ከእርሱም በኋላ ቤተ ሰቡ ሁሉ ወጡ፤ ንጉሱም አስሩን ሴቶች ቁባቶቹን ቤቱን ይጠብቁ ዘንድ ተወ።",
    "17": "ንጉሱም ከእርሱም በኋላ ህዝቡ ሁሉ ወጡ፥ በቤትሜርሃቅም ቆሙ።",
    "18": "ባርያዎቹም ሁሉ በፊቱ አለፉ፤ ከሊታውያንና ፈሊታውያንም ሁሉ፥ ከእርሱም በኋላ ከጌት የመጡት ስድስት መቶው ጌትያውን ሁሉ በንጉሱ ፊት አለፉ።",
    "19": "ንጉሱም የጌት ሰው ኢታይን፦ ከእኛ ጋር ለምን መጣህ? አንተ ከስፍራህ የመጣህ እንግዳና ስደተኛ ነህና ተመለስ፥ ከንጉሱም ጋር ተቀመጥ።",
    "20": "የመጣኸው ትናንት ነው ዛሬ ከእኛ ጋር ላዙርህን? እኔ ወደምሄድበት እሄዳለሁ፤ አንተ ግን ተመለስ፥ ወንድሞችህንም ከአንተ ጋር ውሰድ፥ እግዚአብሔርም ምህረቱንና እውነቱን ያድርግልህ አለው።",
    "21": "ኢታይም ለንጉሱ መልሶ፦ ህያው እግዚአብሔርን! በጌታዬም በንጉሱ ህይወት እምላለሁ! በእውነት ጌታዬ ባለበት ስፍራ ሁሉ፥ በሞትም ቢሆን በህይወትም፥ በዚያ ደግሞ እኔ ባርያህ እሆናለሁ አለው።",
    "22": "ዳዊትም ኢታይን፦ ሂድ ተሻገር አለው፤ የጌት ሰው ኢታይና ሰዎቹም ሁሉ፥ ከእርሱም ጋር የነበሩት ህፃናት ሁሉ ተሻገሩ።",
    "23": "በአገርም የነበሩት ሁሉ በታላቅ ድምፅ አለቀሱ፤ ህዝቡም ሁሉ ተሻገሩ፥ ንጉሱም ደግሞ የቄድሮንን ፈፋ ተሻገረ፤ ህዝቡም ሁሉ ወደ ምድረ በዳ መንገድ ተሻገሩ።",
    "24": "እነሆም፥ ደግሞ ሳዶቅ ከእርሱም ጋር ሌዋውያን ሁሉ የእግዚአብሔርን ቃል ኪዳን ታቦት ተሸክመው መጡ፤ የእግዚአብሔርንም ታቦት አስቀመጡ፥ ህዝቡም ሁሉ ከከተማይቱ ፈፅሞ እስኪያልፍ ድረስ አብያታር ወጣ።",
    "25": "ንጉሱም ሳዶቅን፦ የእግዚአብሔርን ታቦት ወደ ከተማ መልስ፤ በእግዚአብሔር አይን ሞገስ አግኝቼ እንደ ሆንሁ፥ መልሶ እርሱንና ማደሪያውን ያሳየኛል፤",
    "26": "ነገር ግን፦ አልወድድህም ቢለኝ፥ እነሆኝ፥ ደስ የሚያሰኘውን ያድርግብኝ አለው።",
    "27": "ንጉሱም ደግሞ ካህኑን ሳዶቅን፦ እነሆ፥ አንተና ልጅህ አኪማአስ የአብያታርም ልጅ ዮናታን ሁለቱ ልጆቻችሁ በደህና ወደ ከተማ ተመለሱ።",
    "28": "እኔም፥ እነሆ፥ ከእናንተ ዘንድ ወሬ እስኪመጣልኝ ድረስ በምድረ በዳው መሻገርያ እቆያለሁ አለው።",
    "29": "ሳዶቅም አብያታርም የእግዚአብሔርን ታቦት ወደ ኢየሩሳሌም መለሱት፥ በዚያም ተቀመጡ።",
    "30": "ዳዊትም ተከናንቦ ያለ ጫማ እያለቀሰ ወደ ደብረ ዘይት አቀበት ወጣ፤ ከእርሱም ጋር የነበሩት ህዝብ ሁሉ ተከናንበው እያለቀሱ ወጡ።",
    "31": "አኪጦፌል ከአቤሴሎም ጋር በሴራ አንድ ነው ብለው ለዳዊት ነገሩት፤ ዳዊትም፦ አቤቱ፥ የአኪጦፌልን ምክር ስንፍና አድርገህ እንድትለውጥ እለምንሃለሁ አለ።",
    "32": "ዳዊትም ለእግዚአብሔር ወደ ሰገደበት ወደ ተራራው ራስ በመጣ ጊዜ፥ አርካዊው ኩሲ ልብሱን ቀድዶ በራሱም ላይ ትቢያ ነስንሶ ሊገናኘው መጣ።",
    "33": "ዳዊትም አለው፦ ከእኔ ጋር ብትመጣ ትከብደኛለህ፤",
    "34": "ወደ ከተማ ግን ተመልሰህ ለአቤሴሎም፦ ንጉስ ሆይ፥ ባርያ እሆንሃለሁ፤ አስቀድሞ ለአባትህ ባርያ እንደ ነበርሁ እንዲሁ አሁን ለአንተ ባርያ እሆንሃለሁ ብትለው የአኪጦፌልን ምክር ከንቱ ታደርግልኛለህ።",
    "35": "ካህናቱ ሳዶቅና አብያታርም በዚያ ከአንተ ጋር አይደሉምን? ከንጉሱ ቤትም የምትሰማውን ነገር ሁሉ ለካህናቱ ለሳዶቅና ለአብያታር ንገራቸው።",
    "36": "እነሆ፥ የሳዶቅ ልጅ አኪማአስና የአብያታር ልጅ ዮናታን ልጆቻቸው በዚያ ከእነርሱ ጋር አሉ፤ የምትሰሙትን ሁሉ በእነርሱ እጅ ላኩልኝ።",
    "37": "የዳዊትም ወዳጅ ኩሲ ወደ ከተማ መጣ፤ አቤሴሎምም ደግሞ ወደ ኢየሩሳሌም ገባ።"
}