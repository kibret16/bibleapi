{
    "1": "እንዲህም ሆነ፤ ንጉሱ በቤቱ በተቀመጠ ጊዜ እግዚአብሔርም በዙሪያው ካሉት ጠላቶቹ ሁሉ ባሳረፈው ጊዜ፥",
    "2": "ንጉሱ ነቢዩን ናታንን፦ እኔ ከዝግባ በተሰራ ቤት ተቀምጬአለሁ፥ የእግዚአብሔር ታቦት ግን በመጋረጆች ውስጥ እንደ ተቀመጠ እይ አለው።",
    "3": "ናታንም ንጉሱን፦ እግዚአብሔር ከአንተ ጋር ነውና ሂድ፥ በልብህም ያለውን ሁሉ አድርግ አለው።",
    "4": "በዚያም ሌሊት የእግዚአብሔር ቃል ወደ ናታን መጣ እንዲህም አለው፦",
    "5-6": "ሂድ፥ ለባርያዬ ለዳዊት ንገረው፦ እግዚአብሔር እንዲህ ይላል፦ የእስራኤልን ልጆች ከግብፅ ምድር ካወጣሁበት ቀን ጀምሮ እስከ ዛሬ ድረስ በድንኳንና በማደሪያ እሄድ ነበር እንጂ በቤት አልተቀመጥሁምና አንተ የምኖርበትን ቤት አትሰራልኝም።",
    "7": "ከእስራኤል ልጆች ሁሉ ጋር ባለፍሁበት ስፍራ ሁሉ፦ ስለ ምን ቤትን ከዝግባ እንጨት አልሰራችሁልኝም? ብዬ ህዝቤን እስራኤልን ይጠብቅ ዘንድ ከእስራኤል ነገድ ላዘዝሁት ለአንዱ በውኑ ተናግሬአለሁን?",
    "8": "አሁንም ዳዊትን ባርያዬን እንዲህ በለው፦ የሰራዊት ጌታ እግዚአብሔር እንዲህ ይላል፦ አንተ መንጋውን ስትከተል በህዝቤ በእስራኤል ላይ አለቃ ትሆን ዘንድ ከበግ ጥበቃ ወሰድሁህ፤",
    "9": "በሄድህበትም ሁሉ ከአንተ ጋር ነበርሁ፥ ጠላቶችህንም ሁሉ ከፊትህ አጠፋሁ፤ በምድርም ላይ እንዳሉ እንደ ታላላቆቹ ስም ታላቅ ስም አደርግልሃለሁ።",
    "10-11": "ለህዝቤም ለእስራኤል ስፍራ አደርግለታለሁ፥ እተክለውማለሁ፤ በስፍራውም ይቀመጣል፥ ከዚያም በኋላ አይናወጥም፤ እንደ ቀድሞው ዘመንና በህዝቤ በእስራኤል ላይ ፈራጆች እንዳስነሳሁበት ጊዜ ግፈኞች ተመልሰው አያስጨንቁትም፤ ከጠላቶችህም አሳርፍሃለሁ። እግዚአብሔርም ደግሞ፦ ቤት እሰራልሃለሁ ብሎ ይነግርሃል።",
    "12": "እድሜህም በተፈፀመ ጊዜ ከአባቶችህም ጋር ባንቀላፋህ ጊዜ፥ ከወገብህ የሚወጣውን ዘርህን ከአንተ በኋላ አስነሳለሁ፥ መንግስቱንም አፀናለሁ።",
    "13": "እርሱ ለስሜ ቤት ይሰራል፤ የመንግስቱንም ዙፋን ለዘላለም አፀናለሁ።",
    "14": "እኔም አባት እሆነዋለሁ፥ እርሱም ልጅ ይሆነኛል፤ ክፉ ነገርም ቢያደርግ፥ ሰው በሚቀጣበት በትርና በሰው ልጆች መቀጫ እገስፀዋለሁ፤",
    "15": "ከፊቴም ከጣልሁት ከሳኦል እንዳራቅሁ ምህረቴን ከእርሱ አላርቅም።",
    "16": "ቤትህና መንግስትህም በፊቴ ለዘላለም ይጠነክራል፥ ዙፋንህም ለዘላለም ይፀናል።",
    "17": "እንደዚህ ቃል ሁሉ እንደዚህም ራእይ ሁሉ ናታን ለዳዊት ነገረው።",
    "18": "ንጉሱ ዳዊትም ገባ፥ በእግዚአብሔርም ፊት ተቀምጦ እንዲህ አለ፦ ጌታዬ እግዚአብሔር ሆይ፥ እስከዚህ ያደረስኸኝ እኔ ማን ነኝ?",
    "19": "ቤቴስ ምንድር ነው? ጌታዬ እግዚአብሔር ሆይ፥ ይህ በፊትህ ጥቂት ነበረ፤ ስለ ባርያህም ቤት ደግሞ ለሩቅ ዘመን ተናገርህ፤ ጌታዬ እግዚአብሔር ሆይ፥ ይህ የሰው ህግ ነው።",
    "20": "ጌታዬ እግዚአብሔር ሆይ፥ አንተ ባርያህን ታውቃለህና ዳዊትስ ይናገርህ ዘንድ የሚጨምረው ምንድር ነው?",
    "21": "ለባርያህም ታስታውቀው ዘንድ ስለ ቃልህ ምክንያትና እንደ ልብህ አሳብ ይህን ታላቅ ነገር ሁሉ አደረግህ።",
    "22": "ስለዚህም፥ አቤቱ አምላኬ ሆይ፥ እንደ አንተ ያለ የለምና፥ በጆሮአችንም እንደ ሰማን ሁሉ ከአንተ በቀር አምላክ የለምና አንተ ታላቅ ነህ።",
    "23": "ለእርሱ ለራሱ እንዲሆን ህዝብን ይቤዥ ዘንድ ለእርሱ ለራሱም ስም ያደርግ ዘንድ፥ በአህዛብና በአምላኮቻቸውም ፊት ከግብፅ በተቤዠው ህዝብ ፊት ተአምራትንና ድንቅን ያደርግ ዘንድ እግዚአብሔር እንደ ሄደለት እንደ ህዝብህ እንደ እስራኤል ያለ በምድር ላይ ምን ህዝብ አለ?",
    "24": "ህዝብህንም እስራኤልን ለዘላለም ህዝብ አድርገህ አፅንተኸዋል፤ አንተም፥ አቤቱ፥ አምላክ ሆነሃቸዋል።",
    "25": "አቤቱ አምላክ ሆይ፥ አሁንም ለባርያህና ለቤቱ የተናገርኸውን ለዘላለም አፅናው፥ እንደ ተናገርህም አድርግ።",
    "26": "የሰራዊት ጌታ እግዚአብሔር የእስራኤል አምላክ ነው ይባል ዘንድ ስምህ ለዘላለም ታላቅ ይሁን፤ የባርያህም የዳዊት ቤት በፊትህ የፀና ይሁን።",
    "27": "አቤቱ የእስራኤል አምላክ የሰራዊት ጌታ ሆይ፥ አንተ፦ እኔ ቤት እሰራልሃለሁ ብለህ ለባርያህ ገልጠሃልና ስለዚህ ባርያህ ይህችን ፀሎት ወደ አንተ ይፀልይ ዘንድ በልቡ ደፈረ።",
    "28": "ጌታዬ እግዚአብሔር ሆይ፥ አሁንም አንተ አምላክ ነህ፥ ቃልህም እውነት ነው፥ ይህንም መልካም ነገር ለባርያህ ተናግረሃል።",
    "29": "ጌታዬ እግዚአብሔር ሆይ፥ አንተ ተናግረሃልና አሁን እንግዲህ ለዘላለም በፊትህ ይሆን ዘንድ የባርያህን ቤት፥ እባክህ፥ ባርክ፤ በበረከትህም የባርያህ ቤት ለዘላለም ይባረክ።"
}