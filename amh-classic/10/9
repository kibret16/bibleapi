{
    "1": "ዳዊትም፦ ስለ ዮናታን ቸርነት አደርግለት ዘንድ ከሳኦል ቤት አንድ ሰው ቀርቶአልን? አለ።",
    "2": "ከሳኦልም ቤት ሲባ የሚባል አንድ ባርያ ነበረ፥ ወደ ዳዊትም ጠሩት፤ ንጉሱም፦ አንተ ሲባ ነህን? አለው። እርሱም፦ እኔ ባርያህ ነኝ አለ።",
    "3": "ንጉሱም፦ የእግዚአብሔርን ቸርነት አደርግለት ዘንድ ከሳኦል ቤት አንድ ሰው አልቀረምን? አለ። ሲባም ንጉሱን፦ እግሩ ሽባ የሆነ አንድ የዮናታን ልጅ አለ አለው።",
    "4": "ንጉሱም፦ ወዴት ነው? አለው፤ ሲባም ንጉሱን፦ እነሆ፥ እርሱ በሎዶባር በአሚኤል ልጅ በማኪር ቤት አለ አለው።",
    "5": "ንጉሱም ዳዊት ልኮ ከሎዶባር ከአሚኤል ልጅ ከማኪር ቤት አስመጣው።",
    "6": "የሳኦልም ልጅ የዮናታን ልጅ ሜምፊቦስቴ ወደ ዳዊት መጣ፥ በግምባሩም ወድቆ እጅ ነሳ፤ ዳዊትም፦ ሜምፊቦስቴ ሆይ፥ አለ፤ እርሱም፦ እነሆኝ ባርያህ አለ።",
    "7": "ዳዊትም፦ ስለ አባትህ ስለ ዮናታን ቸርነት ፈፅሜ አደርግልሃለሁና አትፍራ፤ የአባትህንም የሳኦልን ምድር ሁሉ እመልስልሃለሁ፥ አንተም ሁልጊዜ ከገበታዬ እንጀራ ትበላለህ አለው።",
    "8": "እርሱም፦ የሞተ ውሻ ወደምመስል ወደ እኔ የተመለከትህ እኔ ባርያህ ምንድር ነኝ? ብሎ እጅ ነሳ።",
    "9": "ንጉሱም የሳኦልን ባርያ ሲባን ጠርቶ፦ ለሳኦልና ለቤቱ ሁሉ የነበረውን ሁሉ ለጌታህ ልጅ ሰጥቻለሁ።",
    "10": "አንተና ልጆችህ ሎሌዎችህም ምድሩን እረሱለት፤ ለጌታህም ልጅ እንጀራ ይሆነው ዘንድ ፍሬውን አግባ፤ የጌታህ ልጅ ሜምፊቦስቴ ግን ሁልጊዜ ከገበታዬ ይበላል አለው። ለሲባም አስራ አምስት ልጆችና ሃያ ባርያዎች ነበሩት።",
    "11": "ሲባም ንጉሱን፦ ጌታዬ ንጉሱ ባርያውን እንዳዘዘ እንዲሁ ባርያህ ያደርጋል አለው። ሜምፊቦስቴም ከንጉሱ ልጆች እንደ አንዱ ከዳዊት ገበታ ይበላ ነበር።",
    "12": "ለሜምፊቦስቴም ሚካ የተባለ ታናሽ ልጅ ነበረው። በሲባም ቤት ያሉ ሁሉ ለሜምፊቦስቴ ያገለግሉ ነበር።",
    "13": "ሜምፊቦስቴም ከንጉስ ገበታ ሁልጊዜ እየበላ በኢየሩሳሌም ተቀምጦ ነበር፤ ሁለት እግሩም ሽባ ነበረ።"
}