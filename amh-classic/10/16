{
    "1": "ዳዊትም ከተራራው ራስ ጥቂት ፈቀቅ ባለ ጊዜ የሜምፊቦስቴ ባርያ ሲባ ሁለት መቶ እንጀራ፥ አንድ መቶም ዘለላ ዘቢብ፥ አንድ መቶም በለስ፥ አንድ አቁማዳም ወይን ጠጅ የተጫኑ ሁለት አህዮች እየነዳ ተገናኘው።",
    "2": "ንጉሱም ሲባን፦ ይህ ምንድር ነው? አለው። ሲባም፦ አህዮቹ የንጉስ ቤተ ሰቦች ይቀመጡባቸው ዘንድ፥ እንጀራውና በለሱ ብላቴኖቹ ይበሉት ዘንድ፥ የወይን ጠጁም በበረሃ የሚደክሙት ይጠጡት ዘንድ ነው አለ።",
    "3": "ንጉሱም፦ የጌታህ ልጅ ወዴት ነው? አለ። ሲባም ንጉሱን፦ እነሆ፦ የእስራኤል ቤት ዛሬ የአባቴን መንግስት ይመልስልኛል ብሎ በኢየሩሳሌም ተቀምጦአል አለው።",
    "4": "ንጉሱም ሲባን፦ እነሆ፥ ለሜምፊቦስቴ የነበረው ሁሉ ለአንተ ይሁን አለው። ሲባም፦ እጅ እነሳለሁ ጌታዬ ንጉስ ሆይ፥ በፊትህ ሞገስ ላግኝ አለ።",
    "5": "ንጉሱ ዳዊትም ወደ ብራቂም መጣ፤ እነሆም፥ ሳሚ የሚባል የጌራ ልጅ ከሳኦል ቤተ ዘመድ የሆነ አንድ ሰው ከዚያ ወጣ፥ እየሄደም ይረግመው ነበር።",
    "6": "ወደ ዳዊትና ወደ ንጉሱ ወደ ዳዊት ባርያዎችም ድንጋይ ይወረውር ነበር፤ በንጉሱም ቀኝና ግራ ህዝቡ ሁሉና ሃያላኑ ሁሉ ነበሩ።",
    "7": "ሳሚም ሲረግም፦ ሂድ፥ አንተ የደም ሰው፥ ምናምንቴ፥ ሂድ።",
    "8": "በፋንታው ነግሰሃልና እግዚአብሔር የሳኦልን ቤት ደም ሁሉ መለሰብህ፤ እግዚአብሔርም መንግስትን ለልጅህ ለአቤሴሎም እጅ አሳልፎ ሰጥቶታል፤ እነሆም፥ አንተ የደም ሰው ነህና በመከራ ተይዘሃል አለ።",
    "9": "የፅሩያም ልጅ አቢሳ ንጉሱን፦ ይህ የሞተ ውሻ ጌታዬን ንጉሱን ስለምን ይረግማል? ልሂድና ራሱን ልቁረጠው አለው።",
    "10": "ንጉሱም፦ እናንተ የፅሩያ ልጆች፥ እኔ ከእናንተ ጋር ምን አለኝ? እግዚአብሔር፦ ዳዊትን ስደበው ብሎ አዝዞታልና ይርገመኝ፤ ለምንስ እንዲህ ታደርጋለህ? የሚለው ማን ነው? አለ።",
    "11": "ዳዊትም አቢሳንና ባርያዎቹን ሁሉ፦ እነሆ ከወገቤ የወጣው ልጄ ነፍሴን ይሻል፤ ይልቁንስ ይህ የብንያም ልጅ እንዴት ነዋ? እግዚአብሔር አዝዞታልና ተዉት፥ ይርገመኝ።",
    "12": "ምናልባት በዚህ ቀን መከራዬን አይቶ ስለ እርግማኑ መልካም ይመልስልኛል አላቸው።",
    "13": "ዳዊትና ሰዎቹም በመንገድ ይሄዱ ነበር፤ ሳሚም በተራራው አጠገብ በእርሱ ትይዩ እየሄደ ይራገም ድንጋይም ይወረውር፥ ትቢያም ይበትን ነበር።",
    "14": "ንጉሱና ከእርሱም ጋር የነበረው ህዝብ ሁሉ ደክመው ነበር፥ በዚያም አረፉ።",
    "15": "አቤሴሎምና ህዝቡ ሁሉ የእስራኤልም ሰዎች አኪጦፌልም ወደ ኢየሩሳሌም መጡ።",
    "16": "የዳዊትም ወዳጅ አርካዊው ኩሲ ወደ አቤሴሎም በመጣ ጊዜ ኩሲ፦ ሺህ አመት ያንግስህ አለው።",
    "17": "አቤሴሎምም ኩሲን፦ ስለ ወዳጅህ ያደረግኸው ቸርነት ይህ ነውን? ከወዳጅህ ጋር ያልሄድህ ስለምንድር ነው? አለው።",
    "18": "ኩሲም አቤሴሎምን፦ እንዲህ አይደለም፤ ከእግዚአብሔር ከዚህም ህዝብ ከእስራኤልም ሰዎች ሁሉ ለተመረጠው ለእርሱ እሆናለሁ ከእርሱም ጋር እቀመጣለሁ።",
    "19": "ዳግምም የማገለግል ለማን ነው? በንጉስ ልጅ ፊት አይደለምን? በአባትህ ፊት እንዳገለገልሁ እንዲሁ በአንተ ፊት እሆናለሁ አለው።",
    "20": "አቤሴሎምም አኪጦፌልን፦ ምከሩ ምን እናድርግ? አለው።",
    "21": "አኪጦፌልም አቤሴሎምን፦ ቤት ሊጠብቁ ወደ ተዋቸው ወደ አባትህ ቁባቶች ግባ፤ እስራኤልም ሁሉ አባትህን እንዳሳፈርኸው ይሰማሉ፤ ከአንተም ጋር ያሉት ሁሉ እጃቸው ይበረታል አለው።",
    "22": "ለአቤሴሎምም በሰገነት ላይ ድንኳን ተከሉለት፤ አቤሴሎምም በእስራኤል ሁሉ ፊት ወደ አባቱ ቁባቶች ገባ።",
    "23": "በዚያም ወራት የመከራት የአኪጦፌል ምክር የእግዚአብሔርን ቃል እንደ መጠየቅ ነበረች፤ የአኪጦፌልም ምክር ሁሉ ከዳዊትና ከአቤሴሎም ጋር እንዲህ ነበረች።"
}