{
    "1": "ዳዊትም ከእርሱ ጋር የነበሩትን ህዝብ ቆጠረ፥ ሻለቆችንና የመቶ አለቆችንም ሾመላቸው።",
    "2": "ዳዊትም ህዝቡን ከኢዮአብ እጅ በታች ሲሶውን፥ ከኢዮአብም ወንድም ከፅሩያ ልጅ ከአቢሳ እጅ በታች ሲሶውን፥ ከጌት ሰውም ከኢታይ እጅ በታች ሲሶውን ሰደደ። ንጉሱም ህዝቡን፦ እኔ ደግሞ ከእናንተ ጋር እወጣለሁ አላቸው።",
    "3": "ህዝቡ ግን፦ አትወጣም፤ ብንሸሽ ስለ እኛ አያስቡም፤ ከእኛም እኩሌታው ቢሞት ስለ እኛ አያስቡም፤ አንተ ግን ለብቻህ ከእኛ ከአስሩ ሺህ ይልቅ ትበልጣለህ፤ አሁንም በከተማ ተቀምጠህ ብትረዳን ይሻላል አሉ።",
    "4": "ንጉሱም፦ መልካም የሚመስላችሁን አደርጋለሁ አላቸው። ንጉሱም በበሩ አጠገብ ቆመ፥ ህዝቡም ሁሉ መቶ በመቶ ሺህ በሺህ እየሆኑ ወጡ።",
    "5": "ንጉሱም እዮአብንና አቢሳን ኢታይንም፦ ለብላቴናው ለአቤሴሎም ስለ እኔ ራሩለት ብሎ አዘዛቸው። ንጉሱም ስለአቤሴሎም አለቆቹን ሁሉ ሲያዝዝ ህዝቡ ሁሉ ሰማ።",
    "6": "ህዝቡም በእስራኤል ላይ ወደ ሜዳ ወጣ፤ ሰልፉም በኤፍሬም ሁሉ ውስጥ ሆነ።",
    "7": "በዚያም የእስራኤል ህዝብ በዳዊት ባርያዎች ፊት ተመቱ፥ በዚያም ቀን ታላቅ ውጊያ በዚያ ሆነ፥ ሃያ ሺህ ሰውም ሞተ።",
    "8": "ከዚያም ሰልፉ በአገሩ ሁሉ ፊት ላይ ተበተነ፤ በዚያም ቀን ሰይፍ ከዋጠው ህዝብ ሁሉ ይልቅ ዱር ብዙ ዋጠ።",
    "9": "አቤሴሎም ከዳዊት ባርያዎች ጋር በድንገት ተገናኘ፤ አቤሴሎምም በበቅሎ ተቀምጦ ነበር፥ በቅሎውም ብዙ ቅርንጫፍ ባለው በታላቅ ዛፍ በታች ገባ፥ ራሱም በዛፉ ተያዘ፤ በሰማይና በምድር መካከል ተንጠለጠለ፥ ተቀምጦበትም የነበረ በቅሎ አለፈ።",
    "10": "አንድ ሰውም አይቶ፦ እነሆ፥ አቤሴሎም በትልቅ ዛፍ ላይ ተንጠልጥሎ አየሁ ብሎ ለኢዮአብ ነገረው።",
    "11": "ኢዮአብም ለነገረው ሰው፦ እነሆ፥ ካየኸው ለምን ወደ ምድር አልመታኸውም? አስር ብርና አንድ ድግ እሰጥህ ነበር አለው።",
    "12": "ሰውየውም ኢዮአብን፦ እኛ ስንሰማ ንጉሱ አንተንና አቢሳን ኢታይንም፦ ብላቴናውን አቤሴሎምን ማንም እንዳይነካው ተጠንቀቁ ብሎ አዝዞአልና ሺህ ብር በእጄ ላይ ብትመዝን እጄን በንጉሱ ልጅ ላይ ባልዘረጋሁም ነበር።",
    "13": "እኔ ቅሉ በነብሱ ላይ ብወነጅል ኖሮ ይህ ከንጉስ ባልተሰወረም፥ አንተም በተነሳህብኝ ነበር አለው።",
    "14": "ኢዮአብም፦ እኔ ከአንተ ጋር እንዲህ እዘገይ ዘንድ አልችልም ብሎ ሶስት ጦሮች በእጁ ወሰደ፥ አቤሴሎምም ገና በዛፍ ላይ ተንጠልጥሎ ህያው ሳለ በልቡ ላይ ተከላቸው።",
    "15": "አስሩም የኢዮአብ ጋሻ ጃግሬዎች ከበቡት፥ አቤሴሎምንም መትተው ገደሉት።",
    "16": "ኢዮአብም ህዝቡን ከልክሎ ነበርና ቀንደ መለከት ነፋ፥ ህዝቡም እስራኤልን ከማሳደድ ተመለሰ።",
    "17": "አቤሴሎምንም ወስደው በዱር ባለ በታላቅ ጉድጓድ ውስጥ ጣሉት፥ እጅግም ታላቅ የሆነ የድንጋይ ክምር ከመሩበት፤ እስራኤልም ሁሉ እያንዳንዱ ወደ ድንኳኑ ሸሸ።",
    "18": "አቤሴሎምም ህያው ሳለ፦ ለስሜ መታሰቢያ የሚሆን ልጅ የለኝም ብሎ ሃውልት ወስዶ በንጉስ ሸለቆ ውስጥ ለራሱ አቁሞ ነበር፤ ሃውልቱንም በስሙ ጠርቶት ነበር፤ እስከ ዛሬም ድረስ የአቤሴሎም መታሰቢያ ተብሎ ይጠራል።",
    "19": "የሳዶቅ ልጅ አኪማአስ ግን፦ እግዚአብሔር ጠላቶቹን እንደተበቀለለት ሮጬ ለንጉስ የምስራች ልንገር አለ።",
    "20": "ኢዮአብም፦ በሌላ ቀን እንጂ ዛሬ ወሬ አትናገርም፤ የንጉስ ልጅ ሞቶአልና ዛሬ ወሬ አትናገርም አለው።",
    "21": "ኢዮአብም ኩሲን፦ ሂድ ያየኸውንም ለንጉሱ ንገር አለው። ኩሲም ለኢዮአብ እጅ ነስቶ ሮጠ።",
    "22": "ዳግመኛም የሳዶቅ ልጅ አኪማአስ ኢዮአብን፦ የሆነ ሆኖ ኩሲን ተከትዬ፥ እባክህ፥ ልሩጥ አለው። ኢዮአብም፦ ልጄ ሆይ፥ መልካም ወሬ የምትወስድ አይደለህምና ትሮጥ ዘንድ ለምን ትወድዳለህ? አለ።",
    "23": "እርሱም፦ እኔ ብሮጥ ምን ይገድዳል? አለ። እርሱም፦ ሩጥ አለው። አኪማአስም በሜዳው መንደር በኩል ሮጠ፥ ኩሲንም ቀደመው።",
    "24": "ዳዊትም በሁለት በር መካከል ተቀምጦ ነበር፤ ዘበኛውም በቅጥሩ ላይ ወዳለው ወደ በሩ ሰገነት ወጣ፥ አይኑንም አቅንቶ ብቻውን የሚሮጥ ሰው አየ።",
    "25": "ዘበኛውም ለንጉሱ ሊነግረው ጮኸ። ንጉሱም፦ ብቻውን እንደሆነ በአፉ ወሬ ይኖራል አለ።",
    "26": "እርሱም ፈጥኖ ቀረበ። ዘበኛውም ሌላ ሰው ሲሮጥ አየ፤ ዘበኛውም ለደጅ ጠባቂው ጮሆ፦ እነሆ፥ ብቻውን የሚሮጥ ሌላ ሰው አየሁ አለ። ንጉሱም፦ እርሱ ደግሞ ወሬ ይዞ ይሆናል አለ።",
    "27": "ዘበኛውም፦ የፊተኛው ሩጫ እንደ ሳዶቅ ልጅ እንደ አኪማአስ ሩጫ ይመስላል አለ፤ ንጉሱም፦ እርሱ መልካም ሰው ነው፥ መልካምም ወሬ ያመጣል አለ።",
    "28": "አኪማአስም ጮሆ ንጉሱን፦ ሁሉ ደህና ሆኖአል አለው። በንጉሱም ፊት በምድር ላይ በግምባሩ ተደፍቶ፦ በንጉሱ በጌታዬ ላይ እጃቸውን ያነሱትን ሰዎች አሳልፎ የሰጠ አምላክህ እግዚአብሔር ይመስገን አለ።",
    "29": "ንጉሱም፦ ብላቴናው አቤሴሎም ደህና ነውን? አለ። አኪማአስም፦  ኢዮአብ እኔን ባርያህንና የንጉሱን ባርያ በላከ ጊዜ ትልቅ ሽብር አይቻለሁ፥ ምን እንደሆነ ግን አላወቅሁም ብሎ መለሰለት።",
    "30": "ንጉሱም፦ ፈቀቅ ብለህ ቁም አለ፤ እርሱም ፈቀቅ ብሎ ቆመ።",
    "31": "እነሆም፥ ኩሲ መጣ፤ ኩሲም፦ እግዚአብሔር በላይህ የተነሱትን ሁሉ ዛሬ እንደተበቀለልህ ለጌታዬ ለንጉሱ ወሬ አምጥቻለሁ አለ።",
    "32": "ንጉሱም ኩሲን፦ ብላቴናው አቤሴሎም ደህና ነውን? አለው። ኩሲም፦ የጌታዬ የንጉሱ ጠላቶች፥ በክፉም የተነሱብህ ሁሉ እንደዚያ ብላቴና ይሁኑ ብሎ መለሰለት።",
    "33": "ንጉሱም እጅግ አዘነ፥ በበሩም ላይ ወዳለችው ቤት ወጥቶ አለቀሰ፤ ሲሄድም፦ ልጄ አቤሴሎም ሆይ፥ ልጄ፥ ልጄ አቤሴሎም ሆይ፥ በአንተ ፋንታ ሞቼ ኖሮ ቢሆን፥ ልጄ አቤሴሎም፥ ልጄ ሆይ ይል ነበር።"
}