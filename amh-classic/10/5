{
    "1": "የእስራኤልም ነገድ ሁሉ ወደ ኬብሮን ወደ ዳዊት መጥተው፦ እነሆ፥ እኛ የአጥንትህ ፍላጭ የስጋህ ቁራጭ ነን።",
    "2": "አስቀድሞ ሳኦል በእኛ ላይ ንጉስ ሆኖ ሳለ እስራኤልን የምታወጣና የምታገባ አንተ ነበርህ፤ እግዚአብሔርም፦ አንተ ህዝቤን እስራኤልን ትጠብቃለህ፥ በእስራኤልም ላይ አለቃ ትሆናለህ ብሎህ ነበር አሉት።",
    "3": "የእስራኤልም ሽማግሌዎች ሁሉ ወደ ንጉሱ ወደ ኬብሮን መጡ፤ ንጉሱ ዳዊትም በኬብሮን በእግዚአብሔር ፊት ቃል ኪዳን ከእነርሱ ጋር አደረገ፤ በእስራኤልም ንጉስ ይሆን ዘንድ ዳዊትን ቀቡት።",
    "4": "ዳዊትም መንገስ በጀመረ ጊዜ የሰላሳ አመት ልጅ ነበረ፥ አርባ አመትም ነገሰ።",
    "5": "በኬብሮን በይሁዳ ላይ ሰባት አመት ከስድስት ወር ነገሰ፤ በኢየሩሳሌምም በእስራኤል ሁሉና በይሁዳ ላይ ሰላሳ ሶስት አመት ነገሰ።",
    "6": "ንጉሱና ሰዎቹም በአገሩ ውስጥ ከተቀመጡት ከኢያቡሳውያን ጋር ለመዋጋት ወደ ኢየሩሳሌም ሄዱ፤ እነርሱም፦ ዳዊት ወደዚህ ሊገባ አይችልም ብለው አስበው ነበርና ዳዊትን፦ እውሮችንና አንካሶችን ካላወጣህ በቀር ወደዚህ አትገባም አሉት።",
    "7": "ነገር ግን ዳዊት አምባይቱን ፅዮንን ያዘ፥ እርስዋም የዳዊት ከተማ ናት።",
    "8": "በዚያም ቀን ዳዊት፦ ኢያቡሳውያንን የሚመታ በውሃ መሄጃው ይውጣ፤ የዳዊትም ነፍስ የምትጠላቸውን እውሮችንና አንካሶችን ያውጣ አለ። ስለዚህም በምሳሌ፦ እውርና አንካሳ ወደ ቤት አይግቡ ተባለ።",
    "9": "ዳዊትም በአምባይቱ ውስጥ ተቀመጠ፥ የዳዊትም ከተማ ብሎ ጠራት። ዳዊትም ዙሪያዋን ከሚሎ ጀምሮ ወደ ውስጥ ቀጠራት።",
    "10": "ዳዊትም እየበረታ ሄደ፤ የሰራዊት አምላክ እግዚአብሔርም ከእርሱ ጋር ነበረ።",
    "11": "የጢሮስም ንጉስ ኪራም ወደ ዳዊት መልእክተኞችን የዝግባ እንጨትንም አናጢዎችንም ጠራቢዎችንም ላከ፤ ለዳዊትም ቤት ሰሩለት።",
    "12": "ዳዊትም እግዚአብሔር በእስራኤል ላይ ንጉስ አድርጎ እንዳፀናው፥ ስለ ህዝቡ ስለ እስራኤልም መንግስቱን ከፍ እንዳደረገ አወቀ።",
    "13": "ዳዊትም ከኬብሮን ከመጣ በኋላ ሌሎቹን ቁባቶቹንና ሚስቶቹን ከኢየሩሳሌም ወሰደ፤ ለዳዊትም ደግሞ ወንዶችና ሴቶች ልጆች ተወለዱለት።",
    "14": "በኢየሩሳሌምም የተወለዱለት ስማቸው ይህ ነው፤ ሳሙስ፥ ሶባብ፥ ናታን፥ ሰሎሞን፥",
    "15": "ኢያቤሃር፥ ኤሊሱኤ፥ ናፌቅ፥ ያፍያ፥",
    "16": "ኤሊሳማ፥ ኤሊዳሄ፥ ኤሊፋላት።",
    "17": "ፍልስጥኤማውያንም ዳዊት በእስራኤል ላይ ንጉስ ሆኖ እንደ ተቀባ ሰሙ፥ ፍልስጥኤማውያንም ሁሉ ዳዊትን ሊፈልጉ ወጡ፤ ዳዊትም በሰማ ጊዜ ወደ ምሽጉ ወረደ።",
    "18": "ፍልስጥኤማውያንም መጥተው በራፋይም ሸለቆ ተበትነው ሰፈሩ።",
    "19": "ዳዊትም፦ ወደ ፍልስጥኤማውያን ልውጣን? በእጄስ አሳልፈህ ትሰጣቸዋለህን? ብሎ እግዚአብሔርን ጠየቀ። እግዚአብሔርም ዳዊትን፦ ፍልስጥኤማውያንን በእርግጥ በእጅህ አሳልፌ እሰጣቸዋለሁና ውጣ አለው።",
    "20": "ዳዊትም ወደ በአልፐራሲም መጣ፥ በዚያም መታቸውና፦ ውሃ እንዲያፈርስ እግዚአብሔር ጠላቶቼን በፊቴ አፈረሳቸው አለ። ስለዚህም የዚያን ስፍራ ስም በአልፐራሲም ብሎ ጠራው።",
    "21": "ጣኦቶቻቸውንም በዚያ ተዉ፥ ዳዊትና ሰዎቹም ወሰዱአቸው።",
    "22": "ፍልስጥኤማውያንም ደግሞ መጡ፥ በራፋይምም ሸለቆ ተበትነው ሰፈሩ።",
    "23": "ዳዊትም እግዚአብሔርን ጠየቀ፤ እርሱም፦ በኋላቸው ዞረህ በሾላው ዛፍ ፊት ለፊት ግጠማቸው እንጂ አትውጣ።",
    "24": "በሾላውም ዛፍ ራስ ውስጥ የሽውሽውታ ድምፅ ስትሰማ፥ በዚያን ጊዜ እግዚአብሔር የፍልስጥኤማውያንን ጭፍራ ለመምታት በፊትህ ወጥቶ ይሆናልና በዚያን ጊዜ ቸኩል አለው።",
    "25": "ዳዊትም እግዚአብሔር እንዳዘዘው አደረገ፤ ከገባኦንም እስከ ጌዝር ድረስ ፍልስጥኤማውያንን መታ።"
}