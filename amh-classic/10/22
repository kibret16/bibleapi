{
    "1": "ዳዊትም እግዚአብሔር ከሳኦል እጅና ከጠላቶቹ እጅ ሁሉ ባዳነው ቀን የዚህን ቅኔ ቃል ለእግዚአብሔር ተናገረ።",
    "2": "እንዲህም አለ፦ እግዚአብሔር አለቴ አምባዬ መድሃኒቴ ነው፤",
    "3": "እግዚአብሔር ጠባቂዬ ነው፥ በእርሱም እታመናለሁ፤ ጋሻዬና የረድኤቴ ቀንድ፥ መጠጊያዬና መሸሸጊያዬ፥ መድሃኒቴ ሆይ፥ ከግፍ ስራ ታድነኛለህ።",
    "4": "ምስጋና የሚገባውን እግዚአብሔርን እጠራለሁ ከጠላቶቼም እድናለሁ።",
    "5": "የሞት ጣር ያዘኝ፤ የአመፅ ፈሳሽም አስፈራኝ፤",
    "6": "የሲኦል ጣር ከበበኝ፤ የሞት ወጥመድ ደረሰብኝ።",
    "7": "በጨነቀኝ ጊዜ እግዚአብሔርን ጠራሁት፥ ወደ አምላኬም ጮህሁ፤ ከመቅደሱም ቃሌን ሰማኝ፥ ጩኸቴም በፊቱ ወደ ጆሮው ገባ።",
    "8": "ምድርም ተንቀጠቀጠች፥ ተናወጠችም፥ የሰማዮችም መሰረቶች ተነቃነቁ፤ እግዚአብሔርም ተቆጥቶአልና ተንቀጠቀጡ።",
    "9": "ከቁጣው ጢስ ወጣ፥ ከአፉም የሚበላ እሳት ነደደ፤ ፍምም ከእርሱ በራ።",
    "10": "ሰማዮችን ዝቅ ዝቅ አደረገ፥ ወረደም፤ ጨለማም ከእግሩ በታች ነበረ።",
    "11": "በኪሩብም ላይ ተቀምጦ በረረ፤ በነፋስም ክንፍ ሆኖ ታየ፤",
    "12": "መሰወርያውን ጨለማ፥ በዙሪያውም የነበረውን ድንኳን፥ በደመና ውስጥ የነበረ የጨለማ ውሃ አደረገ።",
    "13": "በፊቱም ካለው ብርሃን የተነሳ ፍም ተቃጠለ።",
    "14": "እግዚአብሔርም ከሰማያት አንጎደጎደ፥ ልኡልም ቃሉን ሰጠ፤",
    "15": "ፍላፃውን ላከ፥ በተናቸውም፤ መብረቆችን ላከ፥ አወካቸውም።",
    "16": "ከእግዚአብሔር ዘለፋ፥ ከመአቱም መንፈስ እስትንፋስ የተነሳ፥ የባህር ፈሳሾች ታዩ፥ የአለም መሰረቶችም ተገለጡ።",
    "17": "ከላይ ሰደደ፥ ወሰደኝም፤ ከብዙ ውሆችም አወጣኝ።",
    "18": "ከብርቱዎች ጠላቶቼ፥ ከሚጠሉኝም አዳነኝ፤ በርትተውብኝ ነበርና።",
    "19": "በመከራዬ ቀን ደረቀሱብኝ፤ እግዚአብሔር ግን ደገፋዬ ሆነ።",
    "20": "ወደ ሰፊ ስፍራም አወጣኝ፤ ወድዶኛልና አዳነኝ።",
    "21": "እግዚአብሔር እንደ ፅድቄ ይከፍለኛል፤ እንደ እጄ ንፅህና ይመልስልኛል፤",
    "22": "የእግዚአብሔርን መንገድ ጠብቄአለሁና፥ በአምላኬም አላመፅሁምና።",
    "23": "ፍርዱ ሁሉ በፊቴ ነበረና፤ ከስርአቱም አልራቅሁምና።",
    "24": "በእርሱ ዘንድ ቅን ነበርሁ፥ ከሃጢአቴም ተጠበቅሁ።",
    "25": "እግዚአብሔርም እንደ ፅድቄ፥ እንደ እጄም ንፅህና በአይኖቹ ፊት መለሰልኝ።",
    "26": "ከቸር ሰው ጋር ቸር ሆነህ ትገኛለህ፤ ከቅን ሰው ጋር ቅን ሆነህ ትገኛለህ፤",
    "27": "ከንፁህ ጋር ንፁህ ሆነህ ትገኛለህ፤ ከጠማማም ጋር ጠማማ ሆነህ ትገኛለህ።",
    "28": "አንተ የተጠቃውን ህዝብ ታድናለህና፤ የትእቢተኞችን አይን ግን ታዋርዳለህ።",
    "29": "አቤቱ፥ አንተ መብራቴ ነህና፤ እግዚአብሔርም ጨለማዬን ያበራል።",
    "30": "በአንተ ሃይል በጭፍራ ላይ እሮጣለሁና፤ በአምላኬም ቅጥሩን እዘልላለሁና።",
    "31": "የአምላክ መንገድ ፍፁም ነው፤ የእግዚአብሔር ቃል የነጠረ ነው፤ በእርሱ ለሚታመኑት ሁሉ ጋሻ ነው።",
    "32": "ከእግዚአብሔር በቀር አምላክ ማን ነው? ከአምላካችንስ በቀር አምባ ማን ነው?",
    "33": "ሃይልን የሚያስታጥቀኝ፥ መንገዴንም የሚያቃና፥",
    "34": "እግሮቼን እንደ ብሆር እግሮች የሚያበረታ፥ በኮረብቶችም የሚያቆመኝ እግዚአብሔር ነው።",
    "35": "እጆቼን ሰልፍ ያስተምራል፤ በክንዴም የናስ ቀስት እገትራለሁ።",
    "36": "የማዳንህንም ጋሻ ሰጠኸኝ፤ ተግሳፅህም አሳደገኝ።",
    "37": "አረማመዴን በበታቼ አሰፋህ፥ እግሮቼም አልተንሸራተቱም።",
    "38": "ጠላቶቼን አሳድዳቸዋለሁ፥ አጠፋቸውማለሁ፤ እስካጠፋቸውም ድረስ አልመለስም።",
    "39": "አስጨንቃቸዋለሁ መቆምም አይችሉም፥ ከእግሬም በታች ይወድቃሉ።",
    "40": "ለሰልፍም ሃይልን ታስታጥቀኛለህ፤ በላዬ የቆሙትን በበታቼ ታስገዛቸዋለህ።",
    "41": "የጠላቶቼን ጀርባ ሰጠኸኝ፥ የሚጠሉኝንም አጠፋሃቸው።",
    "42": "ጮሁ፥ የሚረዳቸውም አልነበረም፤ ወደ እግዚአብሔር ጮሁ፥ አልሰማቸውምም።",
    "43": "እንደ ምድር ትቢያ ፈጨኋቸው፤ እንደ አደባባይም ጭቃ ረገጥኋቸው፥ ደቀደቅኋቸውም።",
    "44": "ከህዝብ ክርክር ታድነኛለህ፤ የአህዛብም ራስ አድርገህ ትሾመኛለህ፤ የማላውቀው ህዝብም ይገዛልኛል።",
    "45": "የባእድ ልጆች ደለሉኝ፤ በጆሮ ሰምተው ተገዙልኝ።",
    "46": "የባእድ ልጆች እየጠፉ ይሄዳሉ፤ ከተዘጉ ስፍሮች እየተንቀጠቀጡ ይወጣሉ።",
    "47": "እግዚአብሔር ህያው ነው፥ ጠባቂዬም ቡሩክ ነው፤ የመድሃኒቴ ጠባቂ አምላኬ ከፍ ከፍ ይበል፤",
    "48": "በቀሌን የሚመልስልኝ አምላክ፥ አህዛብን በበታቼ የሚያስገዛ፥",
    "49": "ከጠላቶቼ የሚያወጣኝ እርሱ ነው፤ በእኔም ላይ ከቆሙ ከፍ ከፍ ታደርገኛለህ፤ ከግፈኛ ሰው ታድነኛለህ።",
    "50": "አቤቱ፥ ስለዚህ በአህዛብ ዘንድ አመሰግንሃለሁ፥ ለስምህም እዘምራለሁ።",
    "51": "የንጉሱን መድሃኒት ታላቅ ያደርጋል፤ ቸርነቱንም ለቀባው፥ ለዳዊትና ለዘሩ፥ ለዘላለም ይሰጣል።"
}