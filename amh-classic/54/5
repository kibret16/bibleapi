{
    "1-2": "ሽማግሌ የሆነውን አትገስፀው፥ እርሱን ግን እንደ አባት፥ ጎበዞችን እንደ ወንድሞች፥ የሸመገሉትን ሴቶች እንደ እናቶች፥ ቆነጃጅቱን እንደ እህቶች በፍፁም ንፅህና ለምናቸው።",
    "3": "በእውነት ባልቴቶች የሆኑትን ባልቴቶች አክብር።",
    "4": "ማንም ባልቴት ግን ልጆች ወይም የልጅ ልጆች ቢኖሩአት፥ እነርሱ አስቀድመው ለገዛ ቤተ ሰዎቻቸው እግዚአብሔርን መምሰል ያሳዩ ዘንድ፥ ለወላጆቻቸውም ብድራትን ይመልሱላቸው ዘንድ ይማሩ፤ ይህ በእግዚአብሔር ፊት መልካምና የተወደደ ነውና።",
    "5": "ብቻዋንም ኖራ በእውነት ባልቴት የምትሆን በእግዚአብሔር ተስፋ ታደርጋለች፥ ሌትና ቀንም በልመና በፀሎትም ፀንታ ትኖራለች፤",
    "6": "ቅምጥሊቱ ግን በህይወትዋ ሳለች የሞተች ናት።",
    "7": "ያለ ነቀፋ እንዲሆኑ ይህን ደግሞ እዘዝ።",
    "8": "ነገር ግን ለእርሱ ስለ ሆኑት ይልቁንም ስለ ቤተ ሰዎቹ የማያስብ ማንም ቢሆን፥ ሃይማኖትን የካደ ከማያምንም ሰው ይልቅ የሚከፋ ነው።",
    "9": "ባልቴት በመዝገብ ብትፃፍ እድሜዋ ከስድሳ አመት እንዳያንስ፥ የአንድም ባል ሚስት የነበረች እንድትሆን ያስፈልጋል፤",
    "10": "ልጆችን በማሳደግ እንግዶችንም በመቀበል፥ የቅዱሳንንም እግሮች በማጠብ፥ የተጨነቁትንም በመርዳት በጎንም ስራ ሁሉ በመከተል፥ ይህን መልካም ስራ በማድረግ የተመሰከረላት ልትሆን ይገባል።",
    "11": "ባል የሞተባቸውን ቆነጃጅት ግን አትቀበል፤ በክርስቶስ ላይ ተነስተው ሲቀማጠሉ ሊያገቡ ይወዳሉና፤",
    "12": "የፊተኛውንም እምነታቸውን ስለ ናቁ ይፈረድባቸዋል፤",
    "13": "ከዚህም ጋር ቤት ለቤት እየዞሩ ስራን መፍታት ደግሞ ይማራሉ፥ የማይገባውንም እየተናገሩ ለፍላፊዎችና በነገር ገቢዎች ይሆናሉ እንጂ፥ ስራ ፈቶች ብቻ አይደሉም።",
    "14": "እንግዲህ ቆነጃጅት ሊያገቡ፥ ልጆችንም ሊወልዱ፥ ቤቶቻቸውንም ሊያስተዳድሩ፥ ተቃዋሚውም የሚሳደብበትን አንድን ምክንያት ስንኳ እንዳይሰጡ እፈቅዳለሁ፤",
    "15": "ከአሁን በፊት አንዳንዶች ሰይጣንን እንዲከተሉ ፈቀቅ ብለዋልና።",
    "16": "ባልቴቶች ያሉት የሚያምን ቢሆን ወይም የምታምን ብትሆን፥ ይርዱአቸው፥ ቤተ ክርስቲያንም እውነተኞችን ባልቴቶች እንድትረዳ አይክበዱባት።",
    "17": "በመልካም የሚያስተዳድሩ ሽማግሌዎች፥ ይልቁንም በመስበክና በማስተማር የሚደክሙት፥ እጥፍ ክብር ይገባቸዋል።",
    "18": "መፅሃፍ፦ የሚያበራየውን በሬ አፉን አትሰር፥ ደግሞ፦ ለሰራተኛ ደመወዙ ይገባዋል ይላልና።",
    "19": "ከሁለት ወይም ከሶስት ምስክር በቀር በሽማግሌ ላይ ክስ አትቀበል።",
    "20": "ሌሎቹ ደግሞ እንዲፈሩ፥ ሃጢአት የሚሰሩትን በሁሉ ፊት ገስፃቸው።",
    "21": "አንድን እንኳ በአድልዎ ሳታደርግ፥ እነዚህን ያለ መዘንበል እንድትጠብቅ በእግዚአብሔርና በጌታ በኢየሱስ ክርስቶስ በተመረጡትም መላእክት ፊት እመክርሃለሁ።",
    "22": "በማንም ላይ ፈጥነህ እጆችህን አትጫን፥ በሌሎችም ሃጢአት አትተባበር፤ ራስህን በንፅህና ጠብቅ።",
    "23": "ስለ ሆድህና ስለ በሽታህ ብዛት ጥቂት የወይን ጠጅ ጠጣ እንጂ፥ ወደ ፊት ውሃ ብቻ አትጠጣ።",
    "24": "የአንዳንዶች ሰዎች ሃጢአት የተገለጠ ነው ፍርድንም ያመለክታል፥ ሌሎችን ግን ይከተላቸዋል፤",
    "25": "እንዲሁ መልካም ስራ ደግሞ የተገለጠ ነው፥ ያልተገለጠም ከሆነ ሊሰወር አይችልም።"
}