{
    "1": "ማንም ኤጲስ ቆጶስነትን ቢፈልግ መልካምን ስራ ይመኛል የሚለው ቃል የታመነ ነው።",
    "2": "እንግዲህ ኤጲስ ቆጶስ እንዲህ ሊሆን ይገባዋል፤ የማይነቀፍ፥ የአንዲት ሚስት ባል፥ ልከኛ፥ ራሱን የሚገዛ፥ እንደሚገባው የሚሰራ፥ እንግዳ ተቀባይ፥ ለማስተማር የሚበቃ፥",
    "3": "የማይሰክር፥ የማይጨቃጨቅ ነገር ግን ገር የሆነ፥ የማይከራከር፥ ገንዘብን የማይወድ፥",
    "4": "ልጆቹን በጭምትነት ሁሉ እየገዛ የራሱን ቤት በመልካም የሚያስተዳድር፤",
    "5": "ሰው ግን የራሱን ቤት እንዲያስተዳድር ባያውቅ፥ የእግዚአብሔርን ቤተ ክርስቲያን እንዴት ይጠብቃታል?",
    "6": "በትእቢት ተነፍቶ በዲያብሎስ ፍርድ እንዳይወድቅ፥ አዲስ ክርስቲያን አይሁን።",
    "7": "በዲያብሎስ ነቀፋና ወጥመድም እንዳይወድቅ፥ በውጭ ካሉት ሰዎች ደግሞ መልካም ምስክር ሊኖረው ይገባዋል።",
    "8": "እንዲሁም ዲያቆናት ጭምቶች፥ በሁለት ቃል የማይናገሩ፥ ለብዙ ወይን ጠጅ የማይጎመጁ፥",
    "9": "ነውረኛ ረብ የማይወዱ፥ በንፁህ ህሊና የሃይማኖትን ምስጢር የሚይዙ ሊሆኑ ይገባቸዋል።",
    "10": "እነዚህም ደግሞ አስቀድሞ ይፈተኑ፥ ከዚያም በኋላ ያለ ነቀፋ ቢሆኑ በዲቁና ስራ ያገልግሉ።",
    "11": "እንዲሁም ሴቶች ጭምቶች፥ የማያሙ፥ ልከኞች፥ በነገር ሁሉ የታመኑ ሊሆኑ ይገባቸዋል።",
    "12": "ዲያቆናት ልጆቻቸውንና የራሳቸውን ቤቶች በመልካም እየገዙ እያንዳንዳቸው የአንዲት ሴት ባሎች ይሁኑ።",
    "13": "በዲቁና ስራ በመልካም ያገለገሉ ለራሳቸው ትልቅ ማእርግና በክርስቶስ ኢየሱስ ባለው እምነት ብዙ ድፍረት ያገኛሉ።",
    "14": "ፈጥኜ ወደ አንተ እንድመጣ ተስፋ አድርጌ ይህን እፅፍልሃለሁ።",
    "15": "ብዘገይ ግን፥ በእግዚአብሔር ማደሪያ ቤት መኖር እንዴት እንደሚገባ ታውቅ ዘንድ እፅፍልሃለሁ፤ ቤቱም የእውነት አምድና መሰረት፥ የህያው እግዚአብሔር ቤተ ክርስቲያን ነው።",
    "16": "እግዚአብሔርንም የመምሰል ምስጢር ያለ ጥርጥር ታላቅ ነው፤ በስጋ የተገለጠ፥ በመንፈስ የፀደቀ፥ ለመላእክት የታየ፥ በአህዛብ የተሰበከ፥ በአለም የታመነ፥ በክብር ያረገ።"
}