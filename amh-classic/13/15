{
    "1": "ዳዊትም በከተማው ላይ ለራሱ ቤቶችን ሰራ፤ ለእግዚአብሔርም ታቦት ስፍራ አዘጋጀ፥ ድንኳንም ተከለለት።",
    "2": "በዚያን ጊዜም ዳዊት፦ የእግዚአብሔርን ታቦት ይሸከሙ ዘንድ፥ ለዘላለሙም ያገለግሉት ዘንድ እግዚአብሔር ከመረጣቸው ከሌዋውያን በቀር ማንም የእግዚአብሔርን ታቦት ይሸከም ዘንድ አይገባውም አለ።",
    "3": "ዳዊትም ወዳዘጋጀለት ስፍራ የእግዚአብሔርን ታቦት ያመጣ ዘንድ እስራኤልን ሁሉ ወደ ኢየሩሳሌም ሰበሰበ።",
    "4": "ዳዊትም የአሮንን ልጆችና ሌዋውያንን ሰበሰበ።",
    "5": "ከቀአት ልጆች አለቃው ኡርኤል፥ ወንድሞቹም መቶ ሃያ፤",
    "6": "ከሜራሪ ልጆች አለቃው አሳያ፥ ወንድሞቹም ሁለት መቶ ሃያ፤",
    "7": "ከጌድሶን ልጆች አለቃው ኢዮኤል፥ ወንድሞቹም መቶ ሰላሳ፤",
    "8": "ከኤሊፃፋን ልጆች አለቃው ሸማያ፥ ወንድሞቹም ሁለት መቶ፤",
    "9": "ከኬብሮን ልጆች አለቃው ኤሊኤል፥ ወንድሞቹም ሰማንያ፤",
    "10": "ከኡዝኤል ልጆች አለቃው አሚናዳብ፥ ወንድሞቹም መቶ አስራ ሁለት።",
    "11": "ዳዊትም ካህናቱን ሳዶቅንና አቢያታርን፥ ሌዋውያንንም ኡርኤልን፥ አሳያን፥ ኢዮኤልን፥ ሸማያን፥ ኤሊኤልን፥ አሚናዳብንም ጠርቶ፦",
    "12": "እናንተ የሌዋውያን አባቶች ቤቶች አለቆች ናችሁ፤ ወዳዘጋጀሁለት ስፍራ የእስራኤልን አምላክ የእግዚአብሔርን ታቦት ታመጡ ዘንድ እናንተና ወንድሞቻችሁ ተቀደሱ።",
    "13": "ቀድሞም አልተሸከማችሁምና፥ እንደ ስርአቱም አልፈለግነውምና አምላካችን እግዚአብሔር በመካከላችን ስብራት አደረገ አላቸው።",
    "14": "የእስራኤልንም አምላክ የእግዚአብሔርን ታቦት ያመጡ ዘንድ ካህናቱና ሌዋውያኑ ተቀደሱ።",
    "15": "ሙሴም እንዳዘዘው እንደ እግዚአብሔር ቃል የሌዋውያን ልጆች የእግዚአብሔርን ታቦት በትከሻቸው ላይ በመሎጊያዎቹ ተሸከሙ።",
    "16": "ዳዊትም በዜማ እቃ በመሰንቆና በበገና በፀናፅልም እንዲያዜሙ፥ ድምፃቸውንም በደስታ ከፍ እንዲያደርጉ መዘምራኑን ወንድሞቻቸውን ይሾሙ ዘንድ ለሌዋውያን አለቆች ተናገረ።",
    "17": "ሌዋውያኑም የኢዮኤልን ልጅ ኤማንን፥ ከወንድሞቹም የበራክያን ልጅ አሳፍን፥ ከወንድሞቻቸውም ከሜራሪ ልጆች የቂሳን ልጅ ኤታንን፥",
    "18": "ከእነርሱም ጋር በሁለተኛው ተራ የሆኑትን ወንድሞቻቸውን ዘካርያስን፥ ቤንን፥ ያዝኤልን፥ ሰሚራሞትን፥ ይሂኤልን፥ ኡኒን፥ ኤልያብን፥ በናያስን፥ መእሴያን፥ መቲትያን፥ ኤሊፍሌሁን፥ ሚቅንያን፥ በረኞችንም ኦቤድኤዶምንና ይኢኤልን አቆሙ።",
    "19": "መዘምራንም ኤማንና አሳፍ ኤታንም በናስ ፀናፅል ከፍ አድርገው ያሰሙ ነበር።",
    "20": "ዘካርያስ፥ አዝኤል፥ ሰሚራሞት፥ ይሂኤል፥ ኡኒ፥ ኤልያብ፥ መእሴያ፥ በናያስ በመሰንቆ ምስጢር ነገር ያዜሙ ነበር።",
    "21": "መቲትያ፥ ኤልፍሌሁ፥ ሚቅኒያ፥ ኦቤድኤዶም፥ ይኢኤል፥ አዛዝያ ስምንት አውታር ባለው በገና ይዘምሩ ነበር።",
    "22": "የሌዋውያኑም አለቃ ክናንያ በዜማ ላይ ተሹሞ ነበር። ብልሃተኛ ነበረና ዜማ ያስተምራቸው ነበር።",
    "23": "በራክያና ህልቃናም ለታቦቱ በረኞች ነበሩ።",
    "24": "ካህናቱም ሰበንያ፥ ኢዮሳፍጥ፥ ናትናኤል፥ አማሳይ፥ ዘካርያስ፥ በናያስ፥ አልአዛር በእግዚአብሔር ታቦይ ፊት መለከት ይነፉ ነበር። ኦቤድኤዶምና ይሂያም ለታቦቱ በረኞች ነበሩ።",
    "25": "ዳዊትም፥ የእስራኤልም ሽማግሌዎች፥ የሻለቆችም የእግዚአብሔርን የቃል ኪዳኑን ታቦት ከአቢዳራ ቤት በደስታ ያመጡ ዘንድ ሄዱ።",
    "26": "የእግዚአብሔርንም ቃል ኪዳን ታቦት የተሸከሙትን ሌዋውያንን እግዚአብሔር በረዳቸው ጊዜ ሰባት በሬዎችና ሰባት አውራ በጎች ሰዉ።",
    "27": "ዳዊትም፥ ታቦቱንም የተሸከሙ ሌዋውያን ሁሉ፥ መዘምራኑም፥ የመዘምራኑም አለቃ ከናንያ የጥሩ በፍታ ቀሚስ ለብሰው ነበር ዳዊትም የበፍታ ኤፉድ ነበረው።",
    "28": "እንዲሁ እስራኤል ሁሉ ሆ እያሉ ቀንደ መለከትና እምቢልታ እየነፉ፥ ፀናፅልና መሰንቆም በገናም እየመቱ፥ የእግዚአብሔርን የቃል ኪዳን ታቦት አመጡ።",
    "29": "የእግዚአብሔርም ቃል ኪዳን ታቦት ወደ ዳዊት ከተማ በደረሰ ጊዜ የሳኦል ልጅ ሜልኮል በመስኮት ሆና ተመለከተች፤ ንጉሱም ዳዊት ሲዘፍንና ሲጫወት አይታ በልቧ ናቀችው።"
}