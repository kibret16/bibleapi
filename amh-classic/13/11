{
    "1": "እስራኤልም ሁሉ በኬብሮን ወደ ዳዊት ተሰብስበው፦ እነሆ፥ እኛ የአጥንትህ ፍላጭ የስጋህ ቁራጭ ነን፤",
    "2": "አስቀድሞ ሳኦል ንጉስ ሆኖ ሳለ እስራኤልን የምታወጣና የምታገባ አንተ ነበርህ፤ አምላክህ እግዚአብሔርም፦ ህዝቤን እስራኤልን አንተ ትጠብቃለህ፤ በህዝቤም በእስራኤል ላይ አለቃ ትሆናለህ ብሎህ ነበር አሉት።",
    "3": "የእስራኤልም ሽማግሌዎች ሁሉ ወደ ንጉሱ ወደ ኬብሮን መጡ፤ ዳዊትም በኬብሮን በእግዚአብሔር ፊት ቃል ኪዳን ከእነርሱ ጋር አደረገ፤ በሳሙኤልም እጅ እንደ ተናገረው እንደ እግዚአብሔር ቃል በእስራኤል ላይ ንጉስ ይሆን ዘንድ ዳዊትን ቀቡት።",
    "4": "ዳዊትም እስራኤልም ሁሉ ኢያቡስ ወደምትባል ወደ ኢየሩሳሌም ሄዱ፤ በአገሩም የተቀመጡ ኢያቡሳውያን በዚያ ነበሩ።",
    "5": "በኢያቡስም የተቀመጡ ዳዊትን፦ ወደዚህ አትገባም አሉት፤ ዳዊት ግን አምባይቱን ፅዮንን ያዘ፤ እርሷም የዳዊት ከተማ ናት።",
    "6": "ዳዊትም፦ ኢያቡሳውያንን አስቀድሞ የሚመታ ሰው አለቃና መኮንን ይሆናል አለ። የፅሩያም ልጅ ኢዮአብ አስቀድሞ ወጣ፥ አለቃም ሆነ።",
    "7": "ዳዊትም በአምባይቱ ውስጥ ተቀመጠ፤ ስለዚህም የዳዊት ከተማ ብለው ጠሩአት።",
    "8": "ከሚሎም ጀምሮ በዙሪያው ከተማ ሰራ፤ ኢዮአብም የቀረውን ከተማ አበጀ።",
    "9": "ዳዊትም የሰራዊት ጌታ እግዚአብሔር ከእርሱ ጋር ነበርና እየበረታ ሄደ።",
    "10": "ለዳዊትም የነበሩት የሃያላን አለቆች እነዚህ ናቸው፤ ስለ እስራኤል እንደ ተናገረው የእግዚአብሔር ቃል ያነግሱት ዘንድ ከእስራኤል ሁሉ ጋር በመንግስቱ ላይ አፀኑት።",
    "11": "የዳዊትም ሃያላን ቁጥር ይህ ነበረ፤ የሰላሳው አለቃ የአክሞናዊው ልጅ ያሾብአም ነበረ፤ እርሱ ጦሩን አንስቶ ሶስት መቶ ሰው በአንድ ጊዜ ገደለ።",
    "12": "ከእርሱም በኋላ በሶስቱ ሃያላን መካከል የነበረ የአሆሃሂው የዱዲ ልጅ አልአዛር ነበር።",
    "13": "እርሱ ከዳዊት ጋር በፈስደሚም ነበረ፥ በዚያም ገብስ በሞላበት እርሻ ውስጥ ፍልስጥኤማውያን ለሰልፍ ተሰብስበው ነበር፤ ህዝቡም ከፍልስጥኤማውያን ፊት ሸሹ።",
    "14": "በእርሻውም መካከል ቆመው ጠበቁት፥ ፍልስጥኤማውያንንም ገደሉ፤ እግዚአብሔርም በታላቅ ማዳን አዳናቸው።",
    "15": "ከሰላሳውም አለቆች ሶስቱ ወርደው ዳዊት ወዳለበት ወደ አለቱ ወደ አዶላም ዋሻ መጡ፤ የፍልስጥኤማውያንም ጭፍራ በራፋይም ሸለቆ ሰፍሮ ነበር።",
    "16": "በዚያም ጊዜ ዳዊት በምሽጉ ውስጥ ነበረ፥ የፍልስጥኤማውያንም ጭፍራ በቤተ ልሄም ነበረ።",
    "17": "ዳዊትም፦ በበሩ አጠገብ ካለችው ከቤተ ልሄም ምንጭ ውሃ ማን ይሰጠኛል? ብሎ ተመኘ።",
    "18": "እነዚህም ሶስቱ የፍልስጥኤማውያንን ሰራዊት ቀድደው ሄዱ፥ በበሩም አጠገብ ካለችው ከቤተ ልሄም ምንጭ ውሃ ቀዱ፤ ይዘውም ለዳዊት አመጡለት። እርሱ ግን ሊጠጣ አልወደደም፥ ነገር ግን ለእግዚአብሔር አፍስሶ፦",
    "19": "ይህን አደርግ ዘንድ አምላኬ ይከልክለኝ፤ በነፍሳቸው የደፈሩትም እነዚህ ሰዎች ደም እጠጣለሁን? በነፍሳቸው አምጥተውታል አለ። ስለዚህም ይጠጣ ዘንድ አልወደደም። ሶስቱም ሃያላን ያደረጉት ይህ ነው።",
    "20": "የኢዮአብም ወንድም አቢሳ የሶስቱ አለቃ ነበረ፤ ጦሩንም በሶስት መቶ ላይ አንስቶ ገደላቸው፥ በሶስቱም መካከል ስሙ የተጠራ ነበረ።",
    "21": "በሁለተኛውም ተራ በሆኑት በሶስቱ መካከል የከበረ ነበረ፥ አለቃቸውም ሆነ፤ ነገር ግን ወደ ፊተኞቹ ወደ ሶስቱ አልደረሰም።",
    "22": "በቀብስኤልም የነበረው፥ ታላቅ ስራ ያደረገው የፅኑእ ሰው የዮዳሄ ልጅ በናያስ የሞአባዊን የአሪኤል ሁለቱን ልጆች ገደለ፤ በአመዳይም ወራት ወርዶ በጉድጓድ ውስጥ አንበሳ ገደለ።",
    "23": "ቁመቱም አምስት ክንድ የነበረውን ረጅሙን ግብፃዊውን ሰው ገደለ፤ በግብፃዊውም እጅ የሸማኔ መጠቅለያ የመሰለ ጦር ነበረ፤ እርሱ ግን በትር ይዞ ወደ እርሱ ወረደ፥ ከግብፃዊውም እጅ ጦሩን ነቅሎ በገዛ ጦሩ ገደለው።",
    "24": "የዮዳሄ ልጅ በናያስ ያደረገው ይህ ነው፤ ስሙም በሶስቱ ሃያላን መካከል የተጠራ ነበር።",
    "25": "እነሆ፥ ከሰላሳው ይልቅ የከበረ ነበረ፥ ነገር ግን ወደ ፊተኞቹ ወደ ሶስቱ አልደረሰም። ዳዊትም በዘበኞቹ ላይ ሾመው።",
    "26": "ደግሞም በጭፍሮች ዘንድ የነበሩት ሃያላን እነዚህ ናቸው፤ የኢዮአብ ወንድም አሳሄል፥ የቤተ ልሄሙ ሰው የዱዲ ልጅ ኤልያናን፥",
    "27": "ሃሮራዊው ሳሞት፥ ፈሎናዊው ሴሌስ፥",
    "28": "የቴቁሄ ሰው የኢስካ ልጅ ኢራስ፥",
    "29": "አናቶታዊው አቢኤዜር፥ ኩሳታዊው ሴቤካይ፥",
    "30": "አሆሃዊው ኤላይ፥ ነጦፋዊው ኖኤሬ፥ የነጦፋዊው የበአና ልጅ ሄሌድ፥",
    "31": "ከብንያም ወገን ከግብአ የሪባይ ልጅ ኤታይ፥",
    "32": "ጲርአቶናዊው በናያስ፥ የገአስ ወንዝ ሰው ኡሪ፥",
    "33": "አረባዊው አቢኤል፥ ባህሩማዊው አዝሞት፥",
    "34": "ሰአልቦናዊው ኤሊያህባ፥ የጊዞናዊው የአሳን ልጆች፥ የሃራራዊው የሻጌ ልጅ ዮናታን፥",
    "35": "የአሮዳዊው የአራር ልጅ አምናን፥",
    "36": "የኡር ልጅ ኤሊፋል፥ ሚኬራታዊው ኦፌር፥",
    "37": "ፍሎናዊው አኪያ፥ ቀርሜሎሳዊው ሃፅሮ፥ የኤዝባይ ልጅ ነእራይ፥",
    "38": "የናታንም ወንድም ኢዮኤል፥ የሃግሪ ልጅ ሚብሃር፥",
    "39": "አሞናዊው ፄሌቅ፥ የፅሩያ ልጅ የኢዮአብ ጋሻ ጃግሬ ቤሮታዊው ነሃራይ፥",
    "40": "ይትራዊው ኢራስ፥ ይትራዊው ጋሬብ፥",
    "41": "ኬጢያዊው ኦርዮ፥ የአህላይ ልጅ ዛባድ፥",
    "42": "የሮቤላዊው የሺዛ ልጅ አዲና፥ እርሱ የሮቤላውያን አለቃ ነበረ፥",
    "43": "ከእርሱም ጋር ሰላሳ ሰዎች ነበሩ፥ የማእካ ልጅ ሃናን፥ ሚትናዊው ኢዮሳፍጥ፥",
    "44": "አስታሮታዊው ኦዝያ፥ የአሮኤራዊው የኮታም ልጆች ሻማና ይኢኤል፥",
    "45": "የሽምሪ ልጅ ይድኤል፥ ወንድሙም ይድኤል፥ ወንድሙም ቲዳዊው ዮሃ፥",
    "46": "መሃዋዊው ኤሊኤል፥ ይሪባይ፥ ዮሻዊያ፥ የኤልናአም ልጆች፥ ሞአባዊው ይትማ፥",
    "47": "ኤልኤል፥ ኦቤድ፥ ምፆባዊው የእሲኤል።"
}