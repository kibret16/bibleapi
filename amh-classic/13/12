{
    "1": "በፂቅላግም ከቂስ ልጅ ከሳኦል በተሸሸገ ጊዜ ወደ ዳዊት የመጡ እነዚህ ናቸው፤ በሰልፍም ባገዙት ሃያላን መካከል ነበሩ።",
    "2": "ቀስተኞችም ነበሩ፥ በቀኝና በግራም እጃቸው ድንጋይ ሊወነጭፉ ፍላፃም ሊወረውሩ ይችሉ ነበር፤ ከብንያም ወገን የሳኦል ወንድሞች ነበሩ።",
    "3": "አለቃቸው አሂኤዝር ነበረ፥ ከእርሱም በኋላ ኢዮአስ፥ የጊብአዊው የሸማአ ልጆች ይዝኤል፥ ፋሌጥ፥ የአዝሞት ልጆች በራኪያ፥ አናቶታዊው ኢዩ፥",
    "4": "ገባኦናዊው ሰማያስ፥ እርሱ በሰላሳው መካከልና በሰላሳው ላይ ሃያል ሰው ነበረ፤ ኤርምያስ፥ የህዚኤል፥ ዮሃናን፥",
    "5": "ገድሮታዊው ዮዛባት፥ ኤሉዛይ፥ ኢያሪሙት፥ በአልያ፥ ሰማራያ፥ ሃሩፋዊው ሰፋጥያስ፥",
    "6": "ቆርያውያን ህልቃና፥ ይሺያ፥ አዛርኤል፥ ዮዛር፥ ያሾቢአም",
    "7": "የጌዶር ሰው የይሮሃም ልጆች የኤላ፥ ዝባድያ፡፡",
    "8": "ዳዊትም ከምድረ በዳ ውስጥ ባለችው በአንባይቱ ሳለ ከጋድ ወገን የሆኑ እነዚህ ጋሻና ጦር የሚይዙ፥ ፅኑአን ሃያላን፥ ሰልፈኞች፥ ወደ እርሱ ተጠጉ፤ ፊታቸውም እንደ አንበሳ ፊት ነበረ፥ በተራራም ላይ እንደሚዘልል ሚዳቋ ፈጣኖች ነበሩ።",
    "9": "አለቃው ኤፄር፥ ሁለተኛው አብድዩ፥",
    "10": "ሶስተኛው ኤልያብ፥ አራተኛው መስመና፥",
    "11": "አምስተኛው ኤርምያስ፥ ስድስተኛው አታይ፥",
    "12": "ሰባተኛው ኤሊኤል፥ ስምንተኛው ዮሃናን፥",
    "13": "ዘጠነኛው ኤልዛባድ፥ አስረኛው ኤርምያስ፥ አስራ አንደኛው መክበናይ።",
    "14": "እነዚህ የጋድ ልጆች የጭፍራ አለቆች ነበሩ፤ ከእነርሱም ታናሹ ከመቶ፥ ታላቁ ከሺህ ይመዛዘኑ ነበር።",
    "15": "በመጀመሪያው ወር ዮርዳኖስ ከዳር እስከ ዳር ሞልቶ በነበረ ጊዜ የተሻገሩት እነዚህ ናቸው፤ በሸለቆውም ውስጥ በምስራቅና በምእራብ በኩል የተቀመጡትን ሁሉ አባረሩ።",
    "16": "ዳዊትም ወደነበረባት ወደ አምባይቱ ከብንያምና ከይሁዳ ወገን ሰዎች መጡ።",
    "17": "ዳዊትም ሊገናኛቸው ወጥቶ፦ ትረዱኝ ዘንድ በሰላም ወደ እኔ መጥታችሁ እንደ ሆነ ልቤ ከእናንተ ጋር አንድ ይሆናል፤ ለጠላቶቼ አሳልፋችሁ ልትሰጡኝ መጥታችሁ እንደሆነ ግን፥ በእጄ አመፅ የለብኝምና የአባቶቻችን አምላክ ይመልከተው፥ ይፍረደውም አላቸው።",
    "18": "መንፈስም በሰላሳው አለቃ በአማሳይ ላይ መጣ፥ እርሱም፦ ዳዊት ሆይ፥ እኛ የአንተ ነን የእሴል ልጅ ሆይ፥ እኛ ከአንተ ጋር ነን፤ አምላክህ ይረዳሃልና ሰላም ሰላም ለአንተ ይሁን፥ ለሚረዱህም ሰላም ይሁን አለ። ዳዊትም ተቀበላቸው፥ የጭፍራም አለቆች አደረጋቸው።",
    "19": "ዳዊትም ከፍልስጥኤማውያን ጋር ሳኦልን ሊወጋ በመጣ ጊዜ ከምናሴ ወገን ሰዎች ወደ ዳዊት ከዱ፤ የፍልስጥኤማውያን አለቆች ግን፦ በራሳችን ላይ ጉዳት አድርጎ ወደ ጌታው ወደ ሳኦል ይመለሳል ሲሉ ተማክረው ሰድደውታልና እነርሱ አልረዷቸውም።",
    "20": "ወደ ፂቅላግም ሲሄድ ከምናሴ ወገን የምናሴ ሻለቆች የነበሩ አድና፥ ዮዛባት፥ ይዲኤል፥ ሚካኤል፥ ዮዛባት፥ ኤሊሁ፥ ፂልታይ ወደ እርሱ ከዱ።",
    "21": "ሁሉም ፅኑአን ሃያላንና በሰራዊቱ ላይ አለቆች ነበሩና በአደጋ ጣዮቹ ላይ ዳዊትን አገዙት።",
    "22": "እንደ እግዚአብሔርም ሰራዊት ታላቅ ሰራዊት እስኪሆን ድረስ ዳዊትን ለመርዳት እለት እለት ይመጡ ነበር።",
    "23": "እንደ እግዚአብሔርም ቃል የሳኦልን መንግስት ወደ እርሱ ይመልሱ ዘንድ በኬብሮን ሳለ ወደ ዳዊት የመጡት የሰራዊቱ አለቆች ቁጥር ይህ ነው።",
    "24": "ጋሻና ጦር ተሸክመው ለሰልፍ የተዘጋጁ የይሁዳ ልጆች ስድስት ሺህ ስምንት መቶ ነበሩ።",
    "25": "ለሰልፍ ፅኑአን ሃያላን ሰዎች የነበሩ የስምኦን ልጆች ሰባት ሺህ አንድ መቶ ነበሩ።",
    "26": "የሌዊ ልጆች አራት ሺህ ስድስት መቶ ነበሩ።",
    "27": "የአሮንም ቤት አለቃ ዮዳሄ ነበረ፥ ከእርሱም ጋር ሶስት ሺህ ሰባት መቶ ነበሩ፤",
    "28": "ከእርሱም ጋር ፅኑእ ሃያል ጉልማሳ ሳዶቅ ነበረ፥ ከአባቱም ቤት ሃያ ሁለት አለቆች ነበሩ።",
    "29": "የሳኦልም ወንድሞች ከሆኑ ከብንያም ወንድሞች የሚበልጠው ክፍል እስከዚያ ዘመን ድረስ የሳኦልን ቤት ይከተል ነበርና ከእነርሱ ዘንድ የመጡ ሶስት ሺህ ነበሩ።",
    "30": "ፅኑአን ሃያላን የሆኑ በአባቶቻቸውም ቤት የታወቁ የኤፍሬም ልጆች ሃያ ሺህ ስምንት መቶ ነበሩ።",
    "31": "በየስማቸውም የተፃፉ ዳዊትን ያነግሱት ዘንድ የመጡ የምናሴ ነገድ እኩሌታ አስራ ስምንት ሺህ ነበሩ።",
    "32": "እስራኤልም የሚገባውን ያደርግ ዘንድ ዘመኑን የሚያውቁ ጥበበኞች ሰዎች የይሳኮር ልጆች አለቆች ሁለት መቶ ነበሩ፤ ወንድሞቻቸውም ሁሉ ይታዘዙአቸው ነበር።",
    "33": "በጭፍራውም ውስጥ የወጡ ለሰልፍም የተዘጋጁ፥ የማያመነቱ፥ መሳሪያም ሁሉ የያዙ የዛብሎን ሰዎች አምሳ ሺህ ነበሩ።",
    "34": "የንፍታሌምም አለቆች አንድ ሺህ ነበሩ፥ ከእነርሱም ጋር ጋሻና ጦር የሚይዙ ሰላሳ ሰባት ሺህ ነበሩ።",
    "35": "ለሰልፍም የተዘጋጁ የዳን ሰዎች ሃያ ስምንት ሺህ ስድስት መቶ ነበሩ።",
    "36": "በጭፍራውም ውስጥ የሚወጡ፥ ለሰልፍም የተዘጋጁ የአሴር ሰዎች አርባ ሺህ ነበሩ።",
    "37": "በዮርዳኖስም ማዶ ካሉ ከሮቤልና ከጋድ ሰዎች ከምናሴም ነገድ እኩሌታ መሳሪያን ሁሉ ይዘው የመጡ መቶ ሃያ ሺህ ነበሩ።",
    "38": "እነዚህ ሁሉ ዳዊትን በእስራኤል ሁሉ ላይ ያነግሱት ዘንድ አርበኞችና ሰልፈኞች እየሆኑ በፍፁም ልባቸው ወደ ኬብሮን መጡ፤ ደግሞም ከእስራኤል የቀሩት ሁሉ ዳዊትን ያነግሱት ዘንድ አንድ ልብ ነበሩ።",
    "39": "ወንድሞቻቸውም አዘጋጅተውላቸው ነበርና እየበሉና እየጠጡ በዚያ ከዳዊት ጋር ሶስት ቀን ተቀመጡ።",
    "40": "ደግሞም በእስራኤል ዘንድ ደስታ ሆኖአልና እስከ ይሳኮርና እስከ ዛብሎን እስከ ንፍታሌምም ድረስ ለእርሱ አቅራቢያ የነበሩ በአህያና በግመል በበቅሎና በበሬ ላይ እንጀራና ዱቄት የበለስ ጥፍጥፍና የዘቢበ ዘለላ የወይንም ጠጅ ዘይትም በሬዎችንና በጎችንም በብዙ አድርገው ያመጡ ነበር።"
}