{
    "1": "ዳዊትም የእስራኤልን አለቆች ሁሉ፥ የነገዶቹንም አለቆች፥ ንጉሱንም በክፍል የሚያገለግሉትን የጭፍሮች አለቆች፥ ሻለቆቹንም፥ የመቶ አለቆችንም፥ በንጉስና በልጆች ሃብትና ግዛት ላይ የተሾሙትን፥ ጃንደረቦችንም፥ ፅኑአን ሃይላኑንም ሁሉ ወደ ኢየሩሳሌም ሰበሰበ።",
    "2": "ንጉሱም ዳዊት በእግሩ ቆሞ እንዲህ አለ፦ ወንድሞቼና ህዝቤ ሆይ፥ ስሙኝ፤ ለእግዚአብሔር ለቃል ኪዳኑ ታቦትና ለአምላካችን እግር ማረፊያ የእረፍት ቤት ለመስራት እኔ በልቤ አስቤአለሁ፤ ለስራም የሚያስፈልገውን አዘጋጅቻለሁ፤",
    "3": "እግዚአብሔር ግን፦ የሰልፍ ሰው ነህና፥ ደምም አፍስሰሃልና ለስሜ ቤት አትሰራም ብሎኛል።",
    "4": "ነገር ግን የእስራኤል አምላክ እግዚአብሔር በእስራኤል ላይ የዘላለም ንጉስ እሆን ዘንድ ከአባቴ ቤት ሁሉ መርጦኛል፤ ይሁዳም አለቃ ይሆን ዘንድ መርጦታል፤ ከይሁዳም ቤት የአባቴን ቤት መርጦአል፤ ከአባቴም ልጆች መካከል በእስራኤል ሁሉ ላይ ያነግሰኝ ዘንድ ሊመርጠኝ ወደደ።",
    "5": "እግዚአብሔርም ብዙ ልጆች ሰጥቶኛልና ከልጆቼ ሁሉ በእግዚአብሔር መንግስት ዙፋን ላይ ተቀምጦ በእስራኤል ላይ ይነግስ ዘንድ ልጄን ሰሎሞንን መርጦታል።",
    "6": "እርሱም፦ ልጅ ይሆነኝ ዘንድ መርጬዋለሁና፥ እኔም አባት እሆነዋለሁና ልጅህ ሰሎሞን ቤቴንና አደባባዮቼን ይሰራል።",
    "7": "ትእዛዜንና ፈርዴንም በማድረግ እንደ ዛሬው ቢፀና መንግስቱን ለዘላለም አፀናዋለሁ አለኝ።",
    "8": "አሁንም የእግዚአብሔር ጉባኤ እስራኤል ሁሉ እያዩ፥ አምላካችንም እየሰማ፥ ይህችን መልካሚቱን ምድር ትወርሱ ዘንድ፥ ለልጆቻችሁም ለዘላለም ታወርሱአት ዘንድ የአምላካችሁን የእግዚአብሔርን ትእዛዝ ሁሉ ጠብቁ፥ ፈልጉም።",
    "9": "አንተም፥ ልጄ ሰሎሞን ሆይ፥ እግዚአብሔር ልብን ሁሉ ይመረምራልና፥ የነፍስንም አሳብ ሁሉ ያውቃልና፥ የአባትህን አምላክ እወቅ በፍፁም ልብና በነፍስህ ፈቃድም አምልከው ብትፈልገው ታገኘዋለህ ብትተወው ግን ለዘላለም ይጥልሃል።",
    "10": "አሁንም፥ እነሆ፥ እግዚአብሔር ለመቅደስ የሚሆን ቤትን ትሰራ ዘንድ መርጦሃልና ጠንክረህ ፈፅመው።",
    "11": "ዳዊትም ለመቅደሱ ወለል፥ ለቤቱም፥ ለቤተ መዛግብቱም፥ ለደርቡና ለውስጡም ጓዳዎች፥ ለስርየቱም መክደኛ መቀመጫ ምሳሌውን ለልጁ ለሰሎሞን ሰጠው።",
    "12": "ደግሞም ለእግዚአብሔር ቤት አደባባዮችና በዙርያው ለሚሆኑ ጓዳዎች፥ ለእግዚአብሔርም ቤት ለሚሆኑ ቤተ መዛግብት፥ ለንዋየ ቅድሳቱም ለሚሆኑ ቤተ መዛግብት በመንፈሱ ላሰበው ሁሉ ምሳሌን ሰጠው።",
    "13-14": "የካህናቱንና የሌዋውያኑንም ክፍላቸውን በእግዚአብሔርም ቤት በሚያገለግሉበት ስራ ሁሉ አስታወቀው። በእግዚአብሔርም ቤት ለሚያገለግሉበት እቃ ሁሉ፥ ለአገልግሎት ሁሉ ለሚሆነውም ለወርቁ እቃ ወርቁን በሚዛን ሰጠው፤ ለአገልግሎት ሁሉ ለሚሆነውም ለብር እቃ ሁሉ ብሩን በሚዛን ሰጠው፤",
    "15": "ለወርቁም መቅረዞችና ለቀንዲሎችም ወርቁን በየመቅረዙና በየቀንዲሉ በሚዛን ሰጠው፤ ለብሩን መቅረዞች እንደ መቅረዙ ሁሉ ስራ ሁሉ ብሩን በየመቅረዙና በየቀንዲሉ በሚዛን ሰጠው፤",
    "16": "ለገፁ ህብስት ገበታዎች ወርቁን በሚዛን ለገበታዎቹ ሁሉ፥ ብሩንም ለብሩ ገበታዎች ሰጠው፤",
    "17": "ለሜንጦቹና ለድስቶቹ ለመቅጃዎቹም ጥሩውን ወርቅ፥ ለወርቁም ፅዋዎች ወርቁን በየፅዋው ሁሉ በሚዛን፥ ለብሩም ፅዋዎች ብሩን በየፅዋው ሁሉ በሚዛን ሰጠው፤",
    "18": "ለእጣኑም መሰዊዋ ጥሩውን ወርቅ በሚዛን፥ ክንፎቻቸውንም ዘርግተው የእግዚአብሔርን ቃል ኪዳን ታቦት የሸፈኑትን የኪሩቤልን የወርቅ ሰረገላ ምሳሌ ሰጠው።",
    "19": "ዳዊትም፦ የስራውን ሁሉ ምሳሌ አውቅ ዘንድ ይህ ሁሉ በእግዚአብሔር እጅ ተፅፎ መጣልኝ አለ።",
    "20": "ዳዊትም ልጁን ሰሎሞንን፦ ጠንክር፥ አይዞህ፥ አድርገውም አምላኬ እግዚአብሔር አምላክ ከአንተ ጋር ነውና አትፍራ፥ አትደንግጥም ለእግዚአብሔርም ቤት አገልግሎት የሚሆነው ስራ ሁሉ እስኪፈፀም ድረስ እርሱ አይተውህም፥ አይጥልህምም።",
    "21": "እነሆም፥ ለእግዚአብሔር ቤት አገልግሎት ሁሉ የሚሆኑ የካህናትና የሌዋውያን ክፍሎች በዚህ አሉ፤ ለሁሉም አይነት አገልግሎትና ስር በብልሃትና በነፍሱ ፈቃድ የሚሰራ ሁሉ ከአንተ ጋር ይሆናል፤ አለቆችና ህዝቡም ሁሉ ፈፅመው ይታዘዙሃል አለው።"
}