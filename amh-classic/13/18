{
    "1": "ከዚህም በኋላ ዳዊት ፍልስጥኤማውያንን መታ፥ አዋረዳቸውም፥ ከፍልስጥኤማውያንም እጅ ጌትንና መንደሮችዋን ወሰደ።",
    "2": "ሞአብን መታ፤ ሞአባውያንም ለዳዊት ገባሮች ሆኑ፥ ግብርም አመጡለት።",
    "3": "ዳዊትም በኤፍራጥስ ወንዝ አጠገብ የነበረውን ግዛት ለመያዝ በሄደ ጊዜ የሱባን ንጉስ አድርአዛርን እስከ ሃማት ድረስ መታ።",
    "4": "ዳዊትም ከእርሱ አንድ ሺህ ሰረገሎች፥ ሰባት ሺህም ፈረሰኞች፥ ሃያ ሺህም እግረኞች ወሰደ፤ ዳዊት ለመቶ ሰረገሎች የሚሆኑትን ብቻ አስቀርቶ የሰረገሎቹን ፈረሶች ቋንጃ ቆረጠ።",
    "5": "ከደማስቆም ሶርያውያን የሱባን ንጉስ አድርአዛርን ሊረዱ በመጡ ጊዜ ዳዊት ከሶርያውያን ሃያ ሁለት ሺህ ሰዎችን ገደለ።",
    "6": "ዳዊትም በደማስቆ ሶርያ ጭፍሮች አኖረ፤ ሶርያውያንም ለዳዊት ገባሮች ሆኑ፥ ግብርም አመጡለት። እግዚአብሔርም ዳዊት በሄደበት ሁሉ ድል ይሰጠው ነበር።",
    "7": "ዳዊትም ለአድርአዛር ባርያዎች የነበሩትን የወርቅ ጋሻዎች ወሰደ፥ ወደ ኢየሩሳሌምም ይዞአቸው መጣ።",
    "8": "ከአድርአዛርም ከተሞች ከጢብሃትና ከኩን ዳዊት እጅግ ብዙ ናስ ወሰደ፤ ከዚህም ሰሎሞን የናሱን ኩሬና አምዶች የናሱንም እቃ ሰራ።",
    "9": "የሃማትም ንጉስ ቶኡ ዳዊት የሱባን ንጉስ የአድርአዛርን ጭፍራ ሁሉ እንደ መታ ሰማ።",
    "10": "ቶኡም ከአድርአዛር ጋር ሁል ጊዜ ይዋጋ ነበርና ዳዊት አድርአዛርን ወግቶ ስለመታው ደህንነቱን ይጠይቅ ዘንድ ይመርቀውም ዘንድ ልጁን አዶራምን ወደ ዳዊት ላከው፤ እርሱም የወርቅና የብር የናስም እቃ ይዞ መጣ።",
    "11": "ንጉሱም ዳዊት ከአህዛብ ሁሉ ከኤዶምና ከሞአብ ከአሞንም ልጆች ከፍልስጥኤማውያንም ከአማሌቅም ከማረከው ብርና ወርቅ ጋር እነዚህን ደግሞ ለእግዚአብሔር ቀደሰ።",
    "12": "ደግሞ የፅሩያ ልጅ አቢሳ ከኤዶማውያን በጨው ሸለቆ ውስጥ አስራ ስምንት ሺህ ሰዎች ገደለ።",
    "13": "በኤዶምያስም ጭፍሮች አኖረ፥ ኤዶማውያንም ሁሉ ለዳዊት ገባሮች ሆኑ። እግዚአብሔርም ዳዊት በሄደበት ሁሉ ድል ይሰጠው ነበር።",
    "14": "ዳዊትም በእስራኤል ሁሉ ላይ ነገሰ፤ ለህዝቡም ሁሉ ፍርድንና ፅድቅም አደረገላቸው።",
    "15": "የፅሩያ ልጅ ኢዮአብም የሰራዊት አለቃ ነበረ፤ የአሂሉድም ልጅ ኢዮሳፍጥ ታሪክ ፀሃፊ ነበረ።",
    "16": "የአኪጦብም ልጅ ሳዶቅ፥ የአቤሜሌክም ልጅ አብያታር ካህናት ነበሩ፤ ሱሳ ፀሃፊ ነበረ።",
    "17": "የዮዳሄ ልጅ በናያስ በከሊታውያንና በፈሊታውያን ላይ ነበረ፤ የዳዊትም ልጆች በንጉሱ አጠገብ አለቆች ነበሩ።"
}