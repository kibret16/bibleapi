{
    "1": "እንዲህም ሆነ፤ ዳዊት በቤቱ በተቀመጠ ጊዜ ዳዊት ነቢዩን ናታንን፦ እነሆ፥ እኔ ከዝግባ በተሰራ ቤት ተቀምጫለሁ፤ የእግዚአብሔርም ቃል ኪዳን ታቦት በመጋረጃዎች ውስጥ ተቀምጦአል አለው።",
    "2": "ናታንም ዳዊትን፦ እግዚአብሔር ከአንተ ጋር ነውና በልብህ ያለውን ሁሉ አድርግ አለው።",
    "3": "በዚያም ሌሊት የእግዚአብሔር ቃል ወደ ናታን መጣ እንዲህም አለው፦",
    "4-5": "ሂድ፥ ለባርያዬ ለዳዊት ንገረው፦ እግዚአብሔር እንዲህ ይላል፦ እስራኤልን ካወጣሁበት ቀን ጀምሮ እስከ ዛሬ ድረስ ከድንኳን ወደ ድንኳን፥ ከማደሪያም ወደ ማደሪያ እሄድ ነበር እንጂ በቤት ውስጥ አልኖርሁምና የምኖርበትን ቤት አትሰራልኝም።",
    "6": "ከእስራኤል ሁሉ ጋር ባለፍሁበት ስፍራ ሁሉ፦ ስለ ምን ቤትን ከዝግባ እንጨት አልሰራችሁልኝም? ብዬ ህዝቤን ይጠብቅ ዘንድ ከእስራኤል ፈራጆች ላዘዝሁት ለአንዱ በውኑ ተናግሬአለሁን?",
    "7": "አሁንም ባርያዬን ዳዊትን እንዲህ በለው፦ የሰራዊት ጌታ እግዚአብሔር እንዲህ ይላል፦ አንተ መንጋውን ስትከተል በህዝቤ በእስራኤል ላይ አለቃ ትሆን ዘንድ ከበግ ጥበቃ ወሰድሁህ።",
    "8": "በሄድህበትም ሁሉ ከአንተ ጋር ነበርሁ፥ ጠላቶችህንም ሁሉ ከፊትህ አጠፋሁ፤ በምድርም ላይ እንዳሉ እንደታላላቆች ስም ለአንተ ስም አደርጋለሁ።",
    "9-10": "ለህዝቤም ለእስራኤል ስፍራ አደርግለታለሁ፥ እተክለውማለሁ፥ በስፍራውም ይቀመጣል፥ ከዚያም በኋላ አይናወጥም፤ እንደቀድሞው ዘመንና በህዝቤም በእስራኤል ላይ ፈራጆች እንዳስነሳሁበት ጊዜ ግፈኞች ተመልሰው አያስጨንቁትም፤ ጠላቶችህንም ሁሉ አዋርዳቸዋለሁ። እግዚአብሔር ደግሞ ቤት እንዲሰራልህ እነግርሃለሁ።",
    "11": "ወደ አባቶችህም ትሄድ ዘንድ እድሜህ በተፈፀመ ጊዜ ከልጆችህ የሚሆነውን ዘርህን ከአንተ በኋላ አስነሳለሁ፤ መንግስቱንም አፀናለሁ።",
    "12": "እርሱ ቤት ይሰራልኛል፤ ዙፋኑንም ለዘላለም አፀናለሁ።",
    "13": "እኔም አባት እሆነዋለሁ፥ እርሱም ልጅ ይሆነኛል ከአንተ አስቀድሞ ከነበረው እንዳራቅሁ፥ ምህረቴን ከእርሱ አላርቅም።",
    "14": "በቤቴና በመንግስቴም ለዘላለም አቆመዋለሁ፤ ዙፋኑም ለዘላለም ይፀናል።",
    "15": "እንደዚህ ነገር ሁሉ እንደዚህም ራእይ ሁሉ ናታን ለዳዊት ነገረው።",
    "16": "ንጉሱም ዳዊት ገባ፥ በእግዚአብሔርም ፊት ተቀምጦ እንዲህ አለ፦ አቤቱ አምላክ ሆይ፥ እስከዚህ ያደረስኸኝ እኔ ማን ነኝ? ቤቴስ ምንድር ነው?",
    "17": "አምላክ ሆይ ይህ በፊትህ ጥቂት ነበረ፤ አቤቱ አምላክ ሆይ፥ ስለ ባርያህ ቤት ደግሞ ለሩቅ ዘመን ተናገርህ እንደ አንድ ባለ ማእርግ ሰው ተመለከትኸኝ።",
    "18": "አንተ ባርያህን ታውቀዋለህና ለባርያህ ስለ ተደረገ ክብር ዳዊት ጨምሮ የሚለው ምንድር ነው?",
    "19": "አቤቱ፥ ይህን ታላቅ ነገር ሁሉ ታስታውቀው ዘንድ ስለ ባርያህ እንደ ልብህም ይህን ተአምራት ሁሉ አድርገሃል።",
    "20": "አቤቱ፥ እንዳንተ ያለ የለም፥ በጆሮአችንም እንደሰማን ሁሉ ከአንተ በቀር አምላክ የለም።",
    "21": "አንተ እግዚአብሔር ከግብፅ ካወጣኸው ከህዝብህ ፊት አህዛብን በማሳደድ በታላቅና በሚያስፈራ ነገር ለአንተ ስም ታደርግ ዘንድ፥ ለአንተም ህዝብ ትቤዥ ዘንድ እንደሄድህለት እንዳንተ ህዝብ እንደ እስራኤል ያለ በምድር ላይ ሌላ ህዝብ አለን?",
    "22": "ህዝብህንም እስራኤልን ለዘላለም ህዝብህ አደረግኸው፤ አንተም፥ አቤቱ፥ አምላክ ሆነኸዋል።",
    "23": "አሁንም፥ አቤቱ፥ ስለ ባርያህና ስለ ቤቱ የተናገርኸው ለዘላለም የፀና ይሁን እንደተናገርህም አድርግ።",
    "24": "የሰራዊት ጌታ እግዚአብሔር እርሱ የእስራኤል አምላክ ነው፥ በእውነት የእስራኤል አምላክ ነው ይባል ዘንድ ስምህ ለዘላለም ፅኑና ታላቅ ይሁን፤ የባርያህም የዳዊት ቤት በፊትህ ፀንቶአል።",
    "25": "አምላኬ ሆይ፥ ቤት እንድሰራለት ለባርያህ ገልጠሃልና ስለዚህ ባርያህ ወዳንተ ይፀልይ ዘንድ በልቡ ደፈረ።",
    "26": "አሁንም፥ አቤቱ፥ አንተ አምላክ ነህ፥ ይህንም መልካም ነገር ለባርያህ ተናግረሃል።",
    "27": "አሁንም በፊትህ ለዘላለም ይኖር ዘንድ የባርያህን ቤት እንድትባርክ ፈቅደሃል፤ አንተም፥ አቤቱ፥ ባርከኸዋል፥ ለዘላለምም ቡሩክ ይሆናል።"
}