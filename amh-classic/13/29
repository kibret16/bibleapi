{
    "1": "ንጉሱም ዳዊት ለጉባኤው ሁሉ እንዲህ አለ፦ እግዚአብሔር ብቻውን የመረጠው ልጄ ሰሎሞን ገና ብላቴና ለጋ ነው፤ ህንፃው ግን ለእግዚአብሔር ለአምላክ ነው እንጂ ለሰው አይደለምና ስራው ታላቅ ነው።",
    "2": "እኔም እንደ ጉልበቴ ሁሉ ለአምላኬ ቤት ለወርቁ እቃ ወርቁን፥ ለብሩም እቃ ብሩን፥ ለናሱም እቃ ናሱን፥ ለብረቱም እቃ ብረቱን፥ ለእንጨቱም እቃ እንጨቱን፥ ደግሞም መረግድንና በፈርጥ የሚገባ ድንጋይን፥ የሚለጠፍ ድንጋይን፥ ልዩ ልዩ መልክ ያለውንም ድንጋይ፥ የከበረውንም ድንጋይ ከየአይነቱ፥ ብዙም እብነ በረድ አዘጋጅቻለሁ።",
    "3": "ከዚህም በላይ ደግሞ የአምላኬን ቤት ስለወደድሁ፥ ለመቅደሱ ካዘጋጀሁት ሁሉ ሌላ የግል ገንዘቤ የሚሆን ወርቅና ብር አለኝና ለአምላኬ ቤት ሰጥቼዋለሁ።",
    "4": "የቤቶቹ ግንብ ይለበጡበት ዘንድ ከኦፊር ወርቅ ሶስት ሺህ መክሊት ወርቅ፥ ሰባት ሺህም መክሊት ጥሩ ብር፥",
    "5": "በሰራተኞች እጅ ለሚሰራው ስራ ሁሉ ለወርቁ እቃ ወርቁን፥ ለብሩም እቃ ብሩን ሰጥቻለሁ። ዛሬ በፈቃዱ ራሱን ለእግዚአብሔር የሚቀድስ ማነው?",
    "6": "የአባቶችም ቤቶች አለቆች፥ የእስራኤልም ነገዶች አለቆች፥ ሻለቆችም፥ የመቶ አለቆችም፥ በንጉሱም ስራ ላይ የተሾሙት በፈቃዳቸው አቀረቡ።",
    "7": "ለእግዚአብሔርም ቤት አገልግሎት አምስት ሺህ መክሊት ወርቅና አስር ሺህ ዳሪክ፥ አስር ሺህም መክሊት ብር፥ አስራ ስምንት ሺህም መክሊት ናስ፥ መቶ ሺህም መክሊት ብረት ሰጡ።",
    "8": "እንቁም ያለው ሰው ሁሉ ለእግዚአብሔር ቤት ለሆነው ቤተ መዛግብት በጌድሶናዊው በይሂኤል እጅ ሰጠ።",
    "9": "ህዝቡም ፈቅደው ሰጥተዋልና፥ በፍፁም ልባቸውም ለእግዚአብሔር በፈቃዳቸው አቅርበዋልና ደስ አላቸው፤ ንጉሱም ዳዊት ደግሞ ታላቅ ደስታ ደስ አለው።",
    "10": "ዳዊትም በጉባኤው ሁሉ ፊት እግዚአብሔርን ባረከ፤ ዳዊትም አለ፦ አቤቱ፥ የአባታችን የእስራኤል አምላክ ሆይ፥ ከዘላለም እስከ ዘላለም ተባረክ።",
    "11": "አቤቱ፥ በሰማይና በምድር ያለው ሁሉ የአንተ ነውና ታላቅነትና ሃይል፥ ክብርም፥ ድልና ግርማ ለአንተ ነው፤ አቤቱ፥ መንግስት የአንተ ነው፥ አንተም በሁሉ ላይ ከፍ ከፍ ያልህ ራስ ነህ።",
    "12": "ባለጠግነትና ክብር ከአንተ ዘንድ ነው፥ አንተም ሁሉን ትገዛለህ ሃይልና ብርታት በእጅህ ነው ታላቅ ለማድረግ፥ ለሁሉም ሃይልን ለመስጠት በእጅህ ነው።",
    "13": "አሁንም እንግዲህ፥ አምላካችን ሆይ፥ እንገዛልሃለን፥ ለክቡር ስምህም ምስጋና እናቀርባለን።",
    "14": "ሁሉ ከአንተ ዘንድ ነውና፥ ከእጅህም የተቀበልነውን ሰጥተንሃልና ይህን ያህል ችለን ልናቀርብልህ እኔ ማን ነኝ? ህዝቤስ ማን ነው?",
    "15": "አባቶቻችንም ሁሉ እንደነበሩ እኛ በፊትህ ስደተኞችና መፃተኞች ነን፤ ዘመናችንም በምድር ላይ እንደ ጥላ ናት፥ አትፀናም።",
    "16": "አቤቱ አምላካችን ሆይ፥ ለቅዱስ ስምህ ቤት እንሰራ ዘንድ ይህ ያዘጋጀነው ባለጠግነት ሁሉ ከእጅህ የመጣ ነው፥ ሁሉም የአንተ ነው።",
    "17": "አምላኬ ሆይ፥ ልብን እንድትመረምር፥ ቅንነትንም እንድትወድድ አውቃለሁ፤ እኔም በልቤ ቅንነትና በፈቃዴ ይህን ሁሉ አቅርቤአለሁ፤ አሁንም በዚህ ያለው ህዝብህ በፈቃዱ እንዳቀረበልህ በደስታ አይቻለሁ።",
    "18": "አቤቱ፥ የአባቶቻችን የአብርሃምና የይስሃቅ የእስራኤልም አምላክ ሆይ፥ ይህን አሳብ በህዝብህ ልብ ለዘላለም ጠብቅ፥ ልባቸውንም ወደ አንተ አቅና።",
    "19": "ትእዛዝህንም ምስክርህንም ስርአትህንም ይጠብቅ ዘንድ፥ ይህንም ነገር ሁሉ ያደርግ ዘንድ፥ ያዘጋጀሁለትንም ቤት ይሰራ ዘንድ ለልጄ ለሰሎሞን ፍፁም ልብ ስጠው።",
    "20": "ዳዊትም ጉባኤውን ሁሉ፦ አምላካችሁን እግዚአብሔርን ባርኩ አላቸው። ጉባኤውም ሁሉ የአባታቸውን አምላክ እግዚአብሔርን ባረኩ፥ ራሳቸውንም አዘንብለው ለእግዚአብሔርና ለንጉሱ ሰገዱ።",
    "21": "በነጋውም ለእግዚአብሔር መስዋእት ሰዉ፥ የሚቃጠለውንም መስዋእት ለእግዚአብሔር አቀረቡ አንድ ሺህ ወይፈን፥ አንድ ሺህም አውራ በጎች፥ አንድ ሺህም የበግ ጠቦቶች፥ የመጠጥ ቁርባናቸውንም፥ ስለ እስራኤልም ሁሉ ብዙ መስዋእት አቀረቡ።",
    "22": "በዚያም ቀን በታላቅ ደስታ በእግዚአብሔር ፊት በሉ ጠጡም። የዳዊትንም ልጅ ሰሎሞንን ሁለተኛ ጊዜ አነገሱት፤ እርሱንም አለቃ ይሆን ዘንድ ለእግዚአብሔር ቀቡት፥ ሳዶቅንም ካህን ይሆን ዘንድ ቀቡት።",
    "23": "ሰሎሞንም በአባቱ በዳዊት ዙፋን ላይ ተቀመጠ፥ ተከናወነለትም፤ እስራኤልም ሁሉ ታዘዙለት።",
    "24": "አለቆቹም ሁሉ፥ ሃያላኑም፥ ደግሞም የንጉሱ የዳዊት ልጆች ሁሉ ለንጉሱ ለሰሎሞን እጅ ሰጡት።",
    "25": "እግዚአብሔርም ሰሎሞንን በእስራኤል ሁሉ ፊት እጅግ አገነነው፤ ከእርሱ በፊትም ለነበሩት ለእስራኤል ነገስታት ያልሆነውን የመንግስት ክብር ሰጠው።",
    "26": "የእሴይም ልጅ ዳዊት በእስራኤል ሁሉ ላይ ነገሰ።",
    "27": "በእስራኤልም ላይ የነገሰበት ዘመን አርባ አመት ነበረ፤ ሰባት አመት በኬብሮን ነገሰ፥ ሰላሳ ሶስትም አመት በኢየሩሳሌም ነገሰ።",
    "28": "እድሜም፥ ባለጠግነትም፥ ክብርም ጠግቦ በመልካም ሽምግልና ሞተ፤ ልጁም ሰሎሞን በእርሱ ፋንታ ነገሰ።",
    "29": "የንጉሱም የዳዊት የፊተኛውና የኋለኛው ነገር፥ እነሆ፥ በባለ ራእዩ በሳሙኤል ታሪክ፥ በነቢዩም በናታን ታሪክ፥ በባለ ራእዩም በጋድ ታሪክ ተፅፎአል።",
    "30": "እንደዚሁም የመንግስቱ ነገርና ሃይሉ ሁሉ በእርሱም በእስራኤልም በአገሮችም መንግስታት ሁሉ ላይ ያለፉት ዘመናት ተፅፈዋል።"
}