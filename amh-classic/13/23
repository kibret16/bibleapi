{
    "1": "ዳዊትም በሸመገለ ጊዜ፥ እድሜንም በጠገበ ጊዜ ልጁን ሰሎሞንን በእስራኤል ላይ አነገሰው።",
    "2": "የእስራኤልንም አለቆች ሁሉ፥ ካህናቱንም፥ ሌዋውያኑንም ሰበሰበ።",
    "3": "ሌዋውያንም ከሰላሳ አመት እድሜ ጀምሮ ወደ ላይ ተቆጠሩ፤ ቁጥራቸው በእያንዳንዱ ነፍስ ወከፍ ሰላሳ ስምንት ሺህ ነበረ።",
    "4": "ከእነዚህም ውስጥ የእግዚአብሔርን ቤት ስራ የሚያሰሩት ሃያ አራት ሺህ ነበሩ፤ ስድስቱ ሺህም አለቆችና ፈራጆች ነበሩ።",
    "5": "አራቱ ሺህም በረኞች ነበሩ፤ አራቱ ሺህም ለምስጋና በተሰሩት በዜማ እቃዎች እግዚአብሔርን ያመሰግኑ ነበር።",
    "6": "ዳዊትም እንደ ሌዊ ልጆች እንደ ጌድሶንና እንደ ቀአት እነደ ሜራሪም በየሰሞናቸው ከፈላቸው።",
    "7": "ከጌድሶናውያን ለአዳንና ሰሜኢ ነበሩ።",
    "8": "የለአዳን ልጆች አለቃው ይሂኤል፥ ዜቶም፥ ኢዮኤል ሶስት ነበሩ።",
    "9": "የሰሜኢ ልጆች ሰሎሚት፥ ሃዝኤል፥ ሃራን ሶስት ነበሩ። እነዚህ የለአዳን አባቶች ቤቶች አለቆች ነበሩ።",
    "10": "የሰሜኢ ልጆች ኢኢት፥ ዚዛ፥ የኡስ፥ በሪአ ነበሩ። እነዚህ አራቱ የሰሜኢ ልጆች ነበሩ።",
    "11": "አለቃው ኢኢት ነበረ ሁለተኛው ዚዛ ነበረ የኡስና በሪአ ግን ብዙ ልጆች አልነበሩአቸውም ስለዚህ እንደ አንድ አባት ቤት ሆነው ተቆጠሩ።",
    "12": "የቀአት ልጆች እንበረም፥ ይስአር፥ ኬብሮን፥ ኡዝኤል አራት ነበሩ።",
    "13": "የእንበረም ልጆች አሮንና ሙሴ ነበሩ፤ አሮንም ከሁሉ በላይ የተቀደሰ ይሆን ዘንድ ተለየ፥ እርሱና ልጆቹ፥ ለዘላለም በእግዚአብሔር ፊት ያጥንና ያገለግል ዘንድ፥ በስሙም ለዘላለም ይባርክ ዘንድ።",
    "14": "የእግዚአብሔርም ሰው የሙሴ ልጆች በሌዊ ነገድ ተቆጠሩ።",
    "15": "የሙሴ ልጆች ጌርሳምና አልአዛር ነበሩ።",
    "16": "የጌርሳም ልጆች አለቃ ሱባኤል ነበረ።",
    "17": "የአልአዛርም ልጆች አለቃ ረአብያ ነበረ፤ አልአዛርም ሌሎች ልጆች አልነበሩትም፤ የረአብያ ልጆች እጅግ ብዙ ነበሩ።",
    "18": "የይስአር ልጆች አለቃው ሰሎሚት ነበረ።",
    "19": "የኬብሮን ልጆች አለቃው ይሪያ፥ ሁለተኛው አማርያ፥ ሶስተኛው የህዚኤል፥ አራተኛው ይቅምአም ነበሩ።",
    "20": "የኡዝኤል ልጆች አለቃው ሚካ፥ ሁለተኛው ይሺያ ነበሩ።",
    "21": "የሜራሪ ልጆች ሞሆሊና ሙሲ ነበሩ። የሞሆሊ ልጆች አልአዛርና ቂስ ነበሩ።",
    "22": "አልአዛርም ሴቶች ልጆች ብቻ እንጂ ወንዶች ልጆች ሳይወልድ ሞተ፤ ወንድሞቻቸውም የቂስ ልጆች አገቡአቸው።",
    "23": "የሙሲ ልጆች ሞሆሊ፥ ኤደር፥ ኢያሪሙት ሶስት ነበሩ።",
    "24": "የእግዚአብሔርን ቤት አገልግሎት በሰሩ ከሃያ አመት እድሜ ጀምሮ ወደ ላይ በነበሩ በእያንዳንዳቸው በስማቸው በተቆጠሩት ላይ የአባቶች ቤት አለቆች የሆኑት በየአባቶቻቸው ቤት የሌዊ ልጆች እነዚህ ነበሩ።",
    "25": "ዳዊትም፦ የእስራኤል አምላክ እግዚአብሔር ለህዝቡ እረፍት ሰጥቶአል፥ በኢየሩሳሌምም ለዘላለም ይቀመጣል።",
    "26": "ሌዋውያንም ከእንግዲህ ወዲህ ማደሪያውንና የማገልገያውን እቃ ሁሉ አይሸከሙም አለ።",
    "27": "በመጨረሻውም በዳዊት ትእዛዝ ከሃያ አመት እድሜ ጀምሮ ከዚያም በላይ ያሉት የሌዊ ልጆች ተቆጠሩ።",
    "28": "ስራቸውም የእግዚአብሔርን ቤት በየአደባባዩና በየጓዳው ውስጥ ለማገልገል፥ ቅዱሱንም እቃ ሁሉ ለማንፃት፥ የእግዚአብሔርንም ቤት አገልግሎት ለመስራት ከአሮን ልጆች እጅ በታች ነበረ።",
    "29": "ደግሞም ገፀ ህብስት፥ ስስ ቂጣም ቢሆን፥ በምጣድም ቢጋገር፥ ቢለወስም፥ ለእህል ቁርባን በሆነው በመልካሙ ዱቄት በመስፈሪያና በልክ ሁሉ ያገለግሉ ነበር።",
    "30": "ስራቸውም በየጥዋቱና በየማታው ቆመው እግዚአብሔርን ለማመስገንና ለማክበር፥",
    "31": "በየሰንበታቱም በየመባቻዎቹም በየበአላቱም እንደ ስርአቱ ቁጥር በእግዚአብሔር ፊት ዘወትር ለእግዚአብሔር የሚቃጠለውን መስዋእት ሁሉ ለማቅረብ፥",
    "32": "ለእግዚአብሔርም ቤት አገልግሎት የመገናኛውን ድንኳን ስርአት የመቅደሱንም ስርአት የወንድሞቻቸውንም የአሮንን ልጆች ስርአት ለመጠበቅ ነበረ።"
}