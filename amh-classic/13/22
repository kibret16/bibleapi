{
    "1": "ዳዊትም፦ ይህ የእግዚአብሔር ቤት ነው፥ ይህም ለእስራኤል ለሚቃጠል መስዋእት የሚሆነው መሰዊያ ነው አለ።",
    "2": "ዳዊትም በእስራኤል ምድር የነበሩትን መፃተኞች ይሰበስቡ ዘንድ አዘዘ፤ የእግዚአብሔርንም ቤት ለመስራት የሚወቀሩትን ድንጋዮች ይወቅሩ ዘንድ ጠራቢዎችን አኖረ።",
    "3": "ዳዊትም ለበሮቹ ሳንቃ ለሚሆኑ ለምስማርና ለመጠረቂያ ብዙ ብረት፥ ከብዛቱም የተነሳ የማይመዘን ናስ አዘጋጀ።",
    "4": "ሲዶናውያውንና የጢሮስ ሰዎች ብዙ የዝግባ እንጨት ወደ ዳዊት ያመጡ ነበርና ቁጥር የሌላቸውን የዝግባ እንጨቶች አዘጋጀ።",
    "5": "ዳዊትም፦ ልጄ ሰሎሞን ታናሽና ለጋ ብላቴና ነው፥ ለእግዚአብሔርም የሚሰራው ቤት እጅግ ማለፊያና በአገሩ ሁሉ ስሙና ክብሩ እንዲጠራ ይሆን ዘንድ ይገባል፤ ስለዚህ አዘጋጅለታለሁ አለ። ዳዊትም ሳይሞት አስቀድሞ ብዙ አዘጋጀ።",
    "6": "ልጁንም ሰሎሞንን ጠርቶ ለእስራኤል አምላክ ለእግዚአብሔር ስም ቤት ይሰራ ዘንድ አዘዘው።",
    "7": "ዳዊትም ሰሎሞንን እንዲህ አለ፦ ልጄ ሆይ፥ እኔ ለአምላኬ ለእግዚአብሔር ቤት እሰራ ዘንድ በልቤ አስቤ ነበር።",
    "8": "ነገር ግን የእግዚአብሔር ቃል እንዲህ ሲል ወደ እኔ መጣ፦ እጅግ ደም አፍስሰሃል፥ ታላቅም ሰልፍ አድርገሃል፤ በፊቴ በምድር ላይ ብዙ ደም አፍስሰሃልና ለስሜ ቤት አትሰራም።",
    "9": "እነሆ፥ የእረፍት ሰው የሚሆን ልጅ ይወለድልሃል፤ በዙሪያው ካሉ ከጠላቶቹ ሁሉ አሳርፈዋለሁ፤ ስሙ ሰሎሞን ይባላልና፥ በዘመኑም ሰላምንና ፀጥታን ለእስራኤል እሰጣለሁ።",
    "10": "እርሱ ለስሜ ቤት ይሰራል፥ ልጅም ይሆነኛል፥ እኔም አባት እሆነዋለሁ፤ የመንግስቱንም ዙፋን በእስራኤል ላይ ለዘላለም አፀናለሁ።",
    "11": "አሁንም፥ ልጄ ሆይ፥ እግዚአብሔር ከአንተ ጋር ይሁን፤ ስለ አንተም እንደ ተናገረው ያከናውንልህ፥ የአምላክህንም የእግዚአብሔርን ቤት ስራ።",
    "12": "ብቻ የአምላክህን የእግዚአብሔርን ህግ ትጠብቅ ዘንድ እግዚአብሔር ጥበብንና ማስተዋልን ይስጥህ፥ በእስራኤልም ላይ ያሰልጥንህ።",
    "13": "እግዚአብሔር ስለ እስራኤል ሙሴን ያዘዘውን ስርአትና ፍርድ ታደርግ ዘንድ ብትጠነቀቅ በዚያን ጊዜ ይከናወንልሃል፤ አይዞህ፥ በርታ አትፍራ፥ አትደንግጥም።",
    "14": "አሁንም፥ እነሆ፥ በድህነቴ ለእግዚአብሔር ቤት መቶ ሺህ መክሊት ወርቅና አንድ ሚሊዮን መክሊት ብር፥ ሚዛንም የሌላቸው ብዙ ናስና ብረት አዘጋጀሁ፤ ደግሞም እንጨትና ድንጋዮች አዘጋጀሁ፥ አንተም ከዚያ በላይ ጨምር።",
    "15": "በአንተም ዘንድ ብዙ ሰራተኞች፥ ድንጋይና እንጨት ወቃሪዎችና ጠራቢዎች፥ ስራውንም ሁሉ ለማድረግ ጠቢባን ሰዎች ሁሉ አሉ።",
    "16": "የሚሰሩበት ወርቅና ብር ናስና ብረት ቁጥር የለውም፤ ተነስተህ ስራ፥ እግዚአብሔርም ከአንተ ጋር ይሁን።",
    "17": "ዳዊትም ደግሞ ልጁን ሰሎሞንን ያግዙ ዘንድ የእስራኤልን አለቆች ሁሉ እንዲህ ሲል አዘዛቸው፦",
    "18": "አምላካችሁ እግዚአብሔር ከእናንተ ጋር አይደለምን? በምድርም የሚቀመጡትን በእጄ አሳልፎ ሰጥቶአልና፥ ምድርም በእግዚአብሔርና በህዝቡ ፊት ተገዝታለችና በዙሪያችሁ ሁሉ እረፍትን ሰጥቶአችኋል።",
    "19": "አሁንም አምላካችሁን እግዚአብሔርን ትፈልጉ ዘንድ ልባችሁንና ነፍሳችሁን ስጡ፤ ለእግዚአብሔርም ስም ወደሚሰራው ቤት የእግዚአብሔርን የቃል ኪዳኑን ታቦትና የእግዚአብሔርን ንዋየ ቅድሳት ታመጡ ዘንድ ተነስታችሁ የአምላክን የእግዚአብሔርን መቅደስ ስሩ።"
}