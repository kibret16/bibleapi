{
    "1": "የእግዚአብሔርንም ታቦት ይዘው ገቡ፥ ዳዊትም በተከለለት ድንኳን ውስጥ አኖሩት፤ የሚቃጠለውን መስዋእትና የደህንነቱን መስዋእትም በእግዚአብሔር ፊት አቀረቡ።",
    "2": "ዳዊትም የሚቃጠለውን መስዋእትና የደህንነቱን መስዋእት ማቅረብ በፈፀመ ጊዜ በእግዚአብሔር ስም ህዝቡን ባረከ።",
    "3": "ለእስራኤልም ለወንዱም ለሴቱም ለእያንዳንዱ አንዳንድ እንጀራ፥ አንዳንድም ቁራጭ ስጋ፥ አንዳንድም የዘቢብ ጥፍጥፍ አካፈለ።",
    "4": "በእግዚአብሔርም ታቦት ፊት ያገለግሉ ዘንድ፥ የእስራኤልንም አምላክ እግዚአብሔርን ይወድሱት ዘንድ፥ ያመሰግኑትና ያከብሩትም ዘንድ ከሌዋውያን ወገን አቆመ።",
    "5": "አለቃው አሳፍ ነበረ፤ ከእርሱም በኋላ ዘካርያስ፥ ይኢኤል፥ ሰሚራሞት፥ ይሂኤል፥ መቲትያ፥ ኤልያብ፥ በናያስ፥ ኦቤድኤዶም፥ ይኢኤል በመሰንቆና በበገና አሳፍም በፀናፅል ይዘምሩ ነበር።",
    "6": "ካህናቱም በናያስና የህዚኤል በእግዚአብሔር ቃል ኪዳን ታቦት ፊት ሁልጊዜ መለከት ይነፉ ነበር።",
    "7": "በዚያም ቀን ዳዊት በአሳፍና በወንድሞቹ እጅ እግዚአብሔርን እንዲያመሰግኑ ትእዛዝን ሰጠ።",
    "8": "እግዚአብሔርን አመስግኑ፥ ስሙን ጥሩ፤ ለአህዛብ ስራውን አውሩ።",
    "9": "ተቀኙለት፥ ዘምሩለት፤ ተአምራቱንም ሁሉ ተናገሩ።",
    "10": "በቅዱስ ስሙ ተጓደዱ፤ እግዚአብሔርን የሚፈልግ ልብ ደስ ይበለው።",
    "11": "እግዚአብሔርን ፈልጉት፥ ትፀናላችሁም፤ ሁልጊዜ ፊቱን ፈልጉ።",
    "12-13": "ባርያዎቹ የእስራኤል ዘር፥ ለእርሱም የተመረጣችሁ የያእቆብ ልጆች ሆይ፥ የሰራትን ድንቅ አስቡ፥ ተአምራቱንም የአፉንም ፍርድ።",
    "14-15": "እርሱ እግዚአብሔር አምላካችን ነው፤ ፍርዱ በምድር ሁሉ ነው። ቃል ኪዳኑን ለዘላለም፥ እስከ ሺህ ትውልድ ያዘዘውን ቃሉን አሰበ፥",
    "16": "ለአብርሃም ያደረገውን፥ ለይስሃቅም የማለውን፤",
    "17": "ለያእቆብ ስርአት እንዲሆን ለእስራኤልም የዘላለም ኪዳን እንዲሆን አፀና፤",
    "18": "እንዲህም አለ፦ ለአንተ የከነአንን ምድር የርስታችሁን ገመድ እሰጣለሁ፤",
    "19": "ይህም የሆነው እነርሱ በቁጥር ጥቂቶች ሰዎች፥ እጅግ ጥቂቶችና ስደተኞች ሲሆኑ ነው።",
    "20": "ከህዝብ ወደ ህዝብ፥ ከመንግስትም ወደ ሌላ ህዝብ አለፉ።",
    "21-22": "የቀባኋቸውን አትዳስሱ፥ በነቢያቴም ክፉ አታድርጉ ብሎ፥ ሰው ግፍ ያደርግባቸው ዘንድ አልፈቀደም፤ ስለ እነርሱም ነገስታትን ገሰፀ።",
    "23": "ምድር ሁሉ እግዚአብሔርን አመስግኑ፤ እለት እለት ማዳኑን አውሩ።",
    "24": "ክብሩን ለአህዛብ፥ ተአምራቱንም ለወገኖች ሁሉ ንገሩ።",
    "25": "እግዚአብሔር ታላቅ፥ ምስጋናውም ብዙ ነውና፤ በአማልክትም ሁሉ ላይ የተፈራ ነው።",
    "26": "የአህዛብ አማልክት ሁሉ ጣኦታት ናቸው፤ እግዚአብሔር ግን ሰማያትን ሰራ።",
    "27": "ክብርና ግርማ በፊቱ፥ ሃይልና ደስታ በስፍራው ውስጥ ናቸው።",
    "28": "የአህዛብ ወገኖች ለእግዚአብሔር አምጡ፥ ክብርንና ሃይልን ለእግዚአብሔር አምጡ።",
    "29": "ለስሙ የሚገባ ክብርን ለእግዚአብሔር አምጡ፤ ቁርባንን ይዛችሁ በፊቱ ግቡ፤ በቅድስናው ስፍራ ለእግዚአብሔር ስገዱ።",
    "30": "ምድር ሁሉ በፊቱ ትነዋወጥ፤ አለሙም እንዳይናወጥ ፀንቶአል።",
    "31": "ሰማያት ደስ ይበላቸው፥ ምድርም ሃሴትን ታድርግ፤ በአህዛብም መካከል፦ እግዚአብሔር ነገሰ በሉ።",
    "32": "ባህርና ሞላዋ ትናወጥ፤ በረሃ በእርሷም ያሉ ሁሉ ሃሴትን ያድርጉ።",
    "33": "በምድር ሊፈርድ ይመጣልና፥ የዱር ዛፎች በዚያን ጊዜ በእግዚአብሔር ፊት ደስ ይላቸዋል።",
    "34": "ቸር ነውና፥ ምህረቱም ለዘላለም ነውና እግዚአብሔርን አመስግኑ።",
    "35": "የመዳናችን አምላክ ሆይ፥ አድነን፤ ቅዱስ ስምህን እናመሰግን ዘንድ፥ በምስጋናህም እንመካ ዘንድ፥ ከአህዛብ ሰብስበህ ታደገን በሉ።",
    "36": "ከዘላለም እስከ ዘላለም፥ የእስራኤል አምላክ እግዚአብሔር ይባረክ። ህዝቡም ሁሉ አሜን ይበሉ፤ እግዚአብሔርንም ያመስግኑ።",
    "37": "እንዲሁም በየቀኑ እንደሚገባቸው በታቦቱ ፊት ዘወትር ያገለግሉ ዘንድ አሳፍንና ወንድሞቹን፥ ኦቤድኤዶምንም፥ ስድሳ ስምንቱንም ወንድሞቻቸውን በዚያ በእግዚአብሔር ቃል ኪዳን ታቦት ፊት ተዋቸው።",
    "38": "የኤዶታምም ልጅ ኦቤድኤዶምና ሆሳ በረኞች ይሆኑ ዘንድ ተዋቸው።",
    "39": "ካህኑም ሳዶቅንና ካህናቱን ወንድሞቹን በገባኦን በኮረብታው መስገጃ ባለው በእግዚአብሔር ማደሪያ ፊት አቆማቸው፥",
    "40": "ለእስራኤልም ባዘዘው በእግዚአብሔር ህግ እንደ ተፃፈ ሁሉ ለሚቃጠለው መስዋእት በሚሆነው መሰዊያ ላይ የሚቃጠለውን መስዋእት ሁል ጊዜ ጥዋትና ማታ ለእግዚአብሔር ያቀርቡ ዘንድ።",
    "41": "ምህረቱም ለዘላለም ነውና እግዚአብሔርን ያመሰግኑ ዘንድ ኤማንንና ኤዶታምን፥ በስማቸውም የተፃፉትን ተመርጠው የቀሩትን ከእነርሱ ጋር አቆመ።",
    "42": "ከእነርሱም ጋር ካህናቱ ከፍ አድርገው ለማሰማት መለከትና ፀናፅል ለእግዚአብሔርም መዝሙራት የዜማ እቃ ይዘው ነበር፤ የኤዶታምም ልጆች በረኞች ነበሩ።",
    "43": "ህዝቡ ሁሉ እያንዳንዱ ወደ ቤቱ ሄደ፤ ዳዊትም ቤቱን ይባርክ ዘንድ ተመለሰ።"
}