{
    "1": "የጢሮስም ንጉስ ኪራም ቤት ይሰሩለት ዘንድ መልእክተኞችን የዝግባ እንጨትንም ጠራቢዎችንም አናጢዎችንም ወደ ዳዊት ላከ።",
    "2": "ስለ ህዝቡም ስለ እስራኤል መንግስቱ ከፍ ብሎአልና እግዚአብሔር በእስራኤል ላይ ንጉስ አድርጎ እንዳፀናው ዳዊት አወቀ።",
    "3": "ዳዊትም በኢየሩሳሌም ሚስቶችን ጨምሮ ሌሎችን ወንዶችንና ሴቶችን ልጆች ወለደ።",
    "4": "በኢየሩሳሌምም የወለዳቸው የልጆቹ ስም ይህ ነው፤ ሳሙስ፥ ሶባብ፥ ናታን፥ ሰሎሞን፥",
    "5": "ኢያቤሃር፥ ኤሊሱኤ፥ ኤሊፋላት፥",
    "6": "ኖጋ፥ ናፌቅ፥ ያፍያ፥",
    "7": "ኤሊሳማ፥ ኤሊዳሄ፥ ኤሊፋላት።",
    "8": "ፍልስጥኤማውያንም ዳዊት በእስራኤል ሁሉ ላይ ንጉስ ሆኖ እንደተቀባ ሰሙ፥ ፍልስጥኤማውያንም ሁሉ ዳዊትን ሊፈልጉ ወጡ፤ ዳዊትም በሰማ ጊዜ ሊጋጠማቸው ወጣ።",
    "9": "ፍልስጥኤማውያንም መጥተው በራፋይም ሸለቆ አደጋ ጣሉ።",
    "10": "ዳዊትም፦ ወደ ፍልስጥኤማውያን ልውጣን? በእጄስ አሳልፈህ ትሰጣቸዋለህን? ብሎ እግዚአብሔርን ጠየቀ። እግዚአብሔርም፦ በእጅህ አሳልፌ እሰጣቸዋለሁና ውጣ አለው።",
    "11": "ወደ በአልፐራሲም ወጡ፥ በዚያም ዳዊት መታቸው። ዳዊትም፦ ውሃ እንዲያፈርስ እግዚአብሔር ጠላቶቼን በእጄ አፈረሳቸው አለ። ስለዚህም የዚያን ስፍራ ስም በአልፐራሲም ብለው ጠሩት።",
    "12": "አማልክቶቻቸውንም በዚያ ተዉ፤ ዳዊትም አዘዘ፥ በእሳትም አቃጠሏቸው።",
    "13": "ፍልስጥኤማውያንም ደግሞ በሸለቆው አደጋ ጣሉ።",
    "14": "ዳዊትም እንደ ገና እግዚአብሔርን ጠየቀ፤ እግዚአብሔርም፦ ከእነርሱ ዞረህ በሾላው ዛፍ ፊት ለፊት ግጠማቸው እንጂ ወደ እነርሱ አትውጣ።",
    "15": "በሾላውም ዛፍ እራስ ውስጥ የሽውሽውታ ድምፅ ስትሰማ የፍልስጥኤማውያንን ጭፍራ ሊመታ እግዚአብሔር በፊትህ ይወጣልና በዚያን ጊዜ ወደ ሰልፍ ውጣ አለው።",
    "16": "ዳዊትም እግዚአብሔር እንዳዘዘው አደረገ፤ ከገባኦንም ጀምሮ እስከ ጌዝር ድረስ የፍልስጥኤማውያንን ጭፍራ መቱት።",
    "17": "የዳዊትም ዝና በየአገሩ ሁሉ ወጣ፤ መፈራቱንም እግዚአብሔር በአህዛብ ሁሉ ዘንድ አደረገው።"
}