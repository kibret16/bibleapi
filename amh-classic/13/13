{
    "1": "ዳዊትም ከሻለቆችና ከመቶ አለቆች ከአለቆቹም ሁሉ ጋር ተማከረ።",
    "2": "ዳዊትም የእስራኤልን ጉባኤ ሁሉ፦ መልካም መስሎ የታያችሁ እንደሆነ፥ ከአምላካችን ከእግዚአብሔርም ወጥቶ እንደ ሆነ፥ በእስራኤል አገር ሁሉ ለቀሩት ወንድሞቻችን በከተሞቻቸውና በመሰምሪያዎቻቸውም ለሚቀመጡ ካህናትና ሌዋውያን ወደ እኛ ይሰበሰቡ ዘንድ እንላክ፤",
    "3": "በሳኦልም ዘመን አልፈለግነውምና የአምላካችንን ታቦት ወደ እኛ እንመልስ አላቸው።",
    "4": "ነገሩም በህዝቡ ሁሉ አይን ዘንድ ቅን ነበረና ጉባኤው ሁሉ፦ እንዲሁ እናደርጋለን አሉ።",
    "5": "የእግዚአብሔርንም ታቦት ከቂርያትይአሪም ያመጡ ዘንድ ዳዊት እስራኤልን ሁሉ ከግብፅ ወንዝ ከሺሆር ጀምሮ እስከ ሃማት መግቢያ ድረስ ሰበሰበ።",
    "6": "ዳዊትም እስራኤልም ሁሉ በኪሩቤል ላይ የተቀመጠውን ስሙም በእርሱ የተጠራውን የአምላክን የእግዚአብሔርን ታቦት ከዚያ ያወጡ ዘንድ በይሁዳ ወዳለችው ቂርያትይአሪም ወደ ተባለች ወደ በአላ ሄዱ።",
    "7": "የእግዚአብሔርንም ታቦት በአዲስ ሰረገላ ላይ ጫኑት፥ ከአሚናዳብም ቤት አመጡት፤ ኦዛና አሂዮም ሰረገላውን ይነዱ ነበር።",
    "8": "ዳዊትና እስራኤል ሁሉ በቅኔና በበገና በመሰንቆና በከበሮ በፀናፅልና በመለከት በእግዚአብሔር ፊት በሙሉ ሃይላቸው ይጫወቱ ነበር።",
    "9": "ወደ ኪዶንም አውድማ በደረሱ ጊዜ በሬዎቹ ይፋንኑ ነበርና ታቦቱን ሊይዝ ኦዛ እጁን ዘረጋ።",
    "10": "የእግዚአብሔርም ቁጣ በኦዛ ላይ ነደደ፥ እጁንም ወደ ታቦቱ ስለ ዘረጋ ቀሰፈው፤ በዚያም በእግዚአብሔር ፊት ሞተ።",
    "11": "እግዚአብሔርም ኦዛን ስለ ቀሰፈው ዳዊት አዘነ፤ እስከ ዛሬም ድረስ የዚያን ስፍራ ስም የኦዛ ስብራት ብሎ ጠራው።",
    "12": "በዚያም ቀን ዳዊት፦ የእግዚአብሔርን ታቦት ወደ እኔ እንዴት አመጣለሁ ብሎ እግዚአብሔርን ፈራ።",
    "13": "ዳዊትም ታቦቱን ወደ ጌት ሰው ወደ አቢዳራ ቤት አሳለፈው እንጂ ወደ እርሱ ወደ ዳዊት ከተማ አላመጣውም።",
    "14": "የእግዚአብሔርም ታቦት በአቢዳራ ቤተሰብ ዘንድ በቤቱ ውስጥ ሶስት ወር ተቀመጠ፤ እግዚአብሔርም የአቢዳራን ቤትና ያለውን ሁሉ ባረከ።"
}