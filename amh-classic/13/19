{
    "1": "ከዚህም በኋላ የአሞን ልጆች ንጉስ ናኦስ ሞተ፥ ልጁም በእርሱ ፋንታ ነገሰ።",
    "2": "ዳዊትም፦ አባቱ ስላደረገልኝ ወረታ እኔ ለናኦስ ልጅ ለሃኖን ቸርነት አደርጋለሁ አለ። ዳዊትም አባቱ ስለ ሞተ ልያፅናናው መልእክተኞችን ላከ፤ የዳዊትም ባርያዎች ሊያፅናኑት ወደ ሃኖን ወደ አሞን ልጆች ምድር መጡ።",
    "3": "የአሞን ልጆች አለቆች ግን ሃኖንን፦ ዳዊት አባትህን አክብሮ የሚያፅናኑህን ወደ አንተ የላከ ይመስልሃልን? ባርያዎቹስ አገሪቱን ለመመርመር፥ ለማጥፋት፥ ለመሰለልም ወደ አንተ የመጡ አይደሉምን? አሉት።",
    "4": "ሃኖንም የዳዊትን ባርያዎች ወስዶ አስላጫቸው፥ ልብሳቸውንም እስከ ወገባቸው ድረስ ከሁለት ቀድዶ ሰደዳቸው።",
    "5": "ወሬኞችም ሄደው በሰዎቹ ላይ የተደረገውን ለዳዊት አስታወቁት። ሰዎቹም በብዙ አፍረዋልና ተቀባዮች ላከ፤ ንጉሱም፦ ጢማችሁ እስኪያድግ ድረስ በኢያሪኮ ተቀመጡ፥ ከዚያም በኋላ ተመለሱ አለ።",
    "6": "የአሞንም ልጆች በዳዊት ዘንድ እንደ ተጠሉ ባዩ ጊዜ ሃኖንና የአሞን ልጆች ከመስጴጦምያ፥ ከአራምመአካ፥ ከሱባ ሰረገሎችንና ፈረሰኞችን ይቀጥሩ ዘንድ አንድ ሺህ መክሊት ብር ላኩ።",
    "7": "ሰላሳ ሁለትም ሺህ ሰረገሎች የመአካንም ንጉስ ህዝቡንም ቀጠሩ፤ መጥተውም በሜድባ ፊት ለፊት ሰፈሩ። የአሞንም ልጆች ከየከተሞቻቸው ተሰብስበው ወደ ሰልፍ መጡ።",
    "8": "ዳዊትም ይህ በሰማ ጊዜ ኢዮአብንና የሃያላኑን ሰራዊት ሁሉ ላከ።",
    "9": "የአሞንም ልጆች ወጥተው በከተማይቱ በር አጠገብ ተሰለፉ፤ የመጡትም ነገስታት ለብቻቸው በሜዳው ላይ በሩ።",
    "10": "ኢዮአብም በፊትና በኋላ ሰልፍ እንደ ከበበው ባየ ጊዜ ከእስራኤል ምርጥ ምርጦችን ሁሉ ለይቶ በሶርያውያን ላይ አሰለፋቸው።",
    "11": "የቀረውንም ህዝብ ለወንድሙ ለአቢሳ ሰጠው፥ በአሞንም ልጆች ላይ ተሰለፉ።",
    "12": "እርሱም፦ ሶርያውያን ቢበረቱብኝ እርዳኝ የአሞንም ልጆች ቢበረቱብህ እረዳሃለሁ።",
    "13": "አይዞህ፥ ስለ ህዝባችንና ስለ አምላካችንም ከተሞች እንበርታ እግዚአብሔርም ደስ ያሰኘውን ያድርግ አለ።",
    "14": "ኢዮአብና ከእርሱም ጋር የነበረው ህዝብ ለሰልፍ ወደ ሶርያውያን ፊት ቀረቡ፥ እነርሱም ከፊቱ ሸሹ።",
    "15": "የአሞንም ልጆች ሶርያውያን እንደ ሸሹ ባዩ ጊዜ እነርሱ ደግሞ ከወንድሙ ከአቢሳ ፊት ሸሹ፥ ወደ ከተማይቱም ገቡ። ኢዮአብም ወደ ኢየሩሳሌም መጣ።",
    "16": "ሶርያውያንም በእስራኤል ፊት እንደ ተሸነፉ ባዩ ጊዜ መልእክተኞች ልከው በወንዝ ማዶ የነበሩትን ሶርያውያን አስመጡ፤ የአድርአዛርም ሰራዊት አለቃ ሾፋክ በፊታቸው ነበረ።",
    "17": "ዳዊትም በሰማ ጊዜ እስራኤልን ሁሉ ሰበሰበ፥ ዮርዳኖስንም ተሻግሮ መጣባቸው፥ ከእነርሱም ጋር ተዋጋ፤ ዳዊትም በሶርያውያን ላይ በተሰለፈ ጊዜ እነርሱ ከእርሱ ጋር ተዋጉ።",
    "18": "ሶርያውያንም ከእስራኤል ፊት ሸሹ፤ ዳዊትም ከሶርያውያን ሰባት ሺህ ሰረገለኞች፥ አርባ ሺህም እግረኞች ገደለ፥ የሰራዊቱንም አለቃ ሾፋክን ገደለ።",
    "19": "የአድርአዛርም ባርያዎች በእስራኤል ፊት እንደ ተሸነፉ ባዩ ጊዜ ከዳዊት ጋር ታረቁ፥ ገበሩለትም፤ ሶርያውያንም ከዚያ ወዲያ የአሞንን ልጆች ይረዱ ዘንድ እንቢ አሉ።"
}