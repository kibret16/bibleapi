{
    "1": "ሰይጣንም በእስራኤል ላይ ተነሳ፥ እስራኤልንም ይቆጥር ዘንድ ዳዊትን አንቀሳቀሰው።",
    "2": "ዳዊትም ኢዮአብንና የህዝቡን አለቆች፦ ሂዱ፥ ከቤርሳቤህ ጀምሮ እስከ ዳን ድረስ እስራኤልን ቁጠሩ፥ ድምራቸውንም አውቅ ዘንድ አስታውቁኝ አላቸው።",
    "3": "ኢዮአብም፦ እግዚአብሔር ህዝቡን በአሁኑ ላይ መቶ እጥፍ ይጨምር፤ ጌታዬ ንጉስ ሆይ፥ ሁሉ የጌታዬ ባርያዎች አይደሉምን? ይህን ነገር ጌታዬ ለምን ይሻል? በእስራኤል ላይ በደል ስለ ምን ያመጣል?",
    "4": "ነገር ግን የንጉሱ ቃል በኢዮአብ ላይ አሸነፈ፤ ኢዮአብም ወጥቶ በእስራኤል ሁሉ ላይ ተዘዋወረ፥ ወደ ኢየሩሳሌምም መጣ።",
    "5": "ኢዮአብም የቆጠራቸውን የህዝቡን ድምር ለዳዊት ሰጠ፤ ከእስራኤልም ሁሉ አንድ ሚሊዮን ከመቶ ሺህ ሰይፍ የሚመዝዙ ሰዎችን አገኘ፤ ከይሁዳም አራት መቶ ሰባ ሺህ ሰይፍ የሚመዝዙ ሰዎችን አገኘ።",
    "6": "የንጉሱ ትእዛዝ ግን በኢዮአብ ዘንድ የተጠላ ነበርና ሌዊና ብንያም ከእነርሱ ጋር አልተቆጠሩም።",
    "7": "ከዚህም ነገር የተነሳ እግዚአብሔር ተቆጣ፥ እስራኤልንም ቀሰፈ።",
    "8": "ዳዊትም እግዚአብሔርን፦ ይህን በማድረግ እጅግ በድያለሁ፤ አሁን ግን ታላቅ ስንፍና አድርጌአለሁና የባርያህን ሃጢአት ታስወግድ ዘንድ እለምንሃለሁ አለው።",
    "9": "እግዚአብሔርም ለዳዊት ባለ ራእይ ለጋድ፦",
    "10": "ሂድ፥ ለዳዊት፦ እግዚአብሔር እንዲህ ይላል፦ ሶስቱን ነገሮች በፊትህ አኖራለሁ፤ አደርግብህ ዘንድ ከእነርሱ አንዱን ምረጥ ብለህ ንገረው ብሎ ተናገረው።",
    "11": "ጋድም ወደ ዳዊት መጥቶ፦ እግዚአብሔር እንዲህ ይላል፦ የምትወድደውን ምረጥ፤",
    "12": "የሶስት አመት ራብ፥ ወይም ሶስት ወር የጠላቶችህ ሰይፍ እንዲያገኝህ ከጠላቶችህ መሰደድን፥ ወይም ሶስት ቀን የእግዚአብሔር ሰይፍ ቸነፈርም በምድር ላይ መሆንን፥ የእግዚአብሔርም መልአክ በእስራኤል ምድር ሁሉ ማጥፋትን ምረጥ፤ አሁንም ለላከኝ ምን እንድመልስ ተመልከት አለው።",
    "13": "ዳዊትም ጋድን፦ እጅግ ተጨንቄአለሁ፤ ምህረቱ ብዙ ነውና በእግዚአብሔር እጅ ልውደቅ በሰው እጅ ግን አልውደቅ አለው።",
    "14": "እግዚአብሔርም በእስራኤል ላይ ቸነፈርን ሰደደ፤ ከእስራኤልም ሰባ ሺህ ሰዎች ወደቁ።",
    "15": "እግዚአብሔርም ያጠፋት ዘንድ ወደ ኢየሩሳሌም መልአክን ሰደደ፤ ሊያጠፋትም በቀረበ ጊዜ እግዚአብሔር አይቶ ስለ ክፉው ነገር ተፀፀተ፥ የሚያጠፋውንም መልአክ፦ በቃህ አሁን እጅህን መልስ አለው። የእግዚአብሔርም መልአክ በኢያቡሳዊው በኦርና አውድማ አጠገብ ቆሞ ነበር።",
    "16": "ዳዊትም አይኖቹን አነሳ፤ የእግዚአብሔር መልአክ በምድርና በሰማይ መካከል ቆሞ፥ የተመዘዘም ሰይፍ በእጁ ሆኖ ወደ ኢየሩሳሌም ተዘርግቶ አየ። ዳዊትም ሽማግሌዎችም ማቅ ለብሰው በግምባራቸው ተደፉ።",
    "17": "ዳዊትም እግዚአብሔርን፦ ህዝቡ ይቆጠር ዘንድ ያዘዝሁ እኔ አይደለሁምን? የበደልሁና ክፉ የሰራሁ እኔ ነኝ፤ እነዚህ በጎች ግን ምን አድርገዋል? አቤቱ አምላኬ ሆይ፥ እጅህ በእኔና በአባቴ ቤት ላይ ትሁን፥ ነገር ግን ይቀሰፍ ዘንድ በህዝብህ ላይ አትሁን አለው።",
    "18": "የእግዚአብሔርም መልአክ ዳዊት ወጥቶ በኢያቡሳዊው በኦርና አውድማ ላይ ለእግዚአብሔር መሰዊያ ይሰራ ዘንድ ለዳዊት እንዲነግረው ጋድን አዘዘው።",
    "19": "ዳዊትም በእግዚአብሔር ስም እንደ ተናገረው እንደ ጋድ ነገር ወጣ።",
    "20": "ኦርናም ዘወር ብሎ መልአኩን አየ፥ ከእርሱም ጋር የነበሩ አራቱ ልጆቹ ተሸሸጉ፤ ኦርናም ስንዴ ያበራይ ነበር።",
    "21": "ዳዊትም ወደ ኦርና በመጣ ጊዜ ኦርና ተመልክቶ ዳዊትን አየ፤ ከአውድማውም ወጥቶ ዳዊትን እጅ ሊነሳ በምድር ላይ ተደፋ።",
    "22": "ዳዊትም ኦርናን፦ በላዩ ለእግዚአብሔር መሰዊያ እሰራ ዘንድ ይህን የአውድማ ስፍራ ስጠኝ፤ በሙሉ ዋጋ ስጠኝ፤ መቅሰፍቱን ከህዝቡ ይከለከላል አለው።",
    "23": "ኦርናም ዳዊትን፦ ለአንተ ውሰደው፥ ጌታዬ ንጉሱም ደስ የሚያሰኘውን ያድርግ፤ እነሆ፥ ለሚቃጠለው መስዋእት በሬዎቹን፥ ለእንጨትም የአውድማውን እቃ፥ ከእህልም ቁርባን ስንዴውን እሰጥሃለሁ ሁሉን እሰጣለሁ አለው።",
    "24": "ንጉሱም ዳዊት ኦርናን፦ አይደለም፥ ነገር ግን ለአንተ ያለውን ለእግዚአብሔር አምጥቼ የሚቃጠል መስዋእት በከንቱ አላቀርብምና በሙሉ ዋጋ እገዛዋለሁ አለው።",
    "25": "ዳዊትም ስለ ስፍራው ስድስት መቶ ሰቅል ወርቅ በሚዛን ለኦርና ሰጠው።",
    "26": "ዳዊትም በዚያ ለእግዚአብሔር መሰዊያ ሰራ፥ የሚቃጠለውን መስዋእትና የደህንነቱን መስዋእት አቀረበ፥ እግዚአብሔርንም ጠራ፤ ከሰማይም ለሚቃጠለው መስዋእት በሚሆነው መሰዊያ ላይ በእሳት መለሰለት።",
    "27": "እግዚአብሔርም መልአኩን አዘዘው፥ ሰይፉንም በአፎቱ ከተተው።",
    "28": "በዚያን ጊዜ እግዚአብሔር በኢያቡሳዊው በኦርና አውድማ እንደ መለሰለት ዳዊት ባየ ጊዜ፥ በዚያ መስዋእት ሰዋ።",
    "29": "ሙሴም በምድረ በዳ የሰራት የእግዚአብሔር ማደሪያና ለሚቃጠል መስዋእት የሚሆነው መሰዊያ በዚያን ጊዜ በገባኦን ባለው በኮረብታው መስገጃ ነበሩ።",
    "30": "ዳዊት ግን የእግዚአብሔርን መልአክ ሰይፍ ስለ ፈራ እግዚአብሔርን ለመጠየቅ ወደዚያ ይሄድ ዘንድ አልቻለም።"
}