{
    "1": "ከዚያ ወዲያ ኢየሱስ ከዲያብሎስ ይፈተን ዘንድ መንፈስ ወደ ምድረ በዳ ወሰደው፥",
    "2": "አርባ ቀንና አርባ ሌሊትም ከጦመ በኋላ ተራበ።",
    "3": "ፈታኝም ቀርቦ፦ የእግዚአብሔር ልጅ ከሆንህ፥ እነዚህ ድንጋዮች እንጀራ እንዲሆኑ በል አለው።",
    "4": "እርሱም መልሶ፦ ሰው ከእግዚአብሔር አፍ በሚወጣ ቃል ሁሉ እንጂ በእንጀራ ብቻ አይኖርም ተብሎ ተፅፎአል አለው።",
    "5": "ከዚህ በኋላ ዲያብሎስ ወደ ቅድስት ከተማ ወሰደውና እርሱን በመቅደስ ጫፍ ላይ አቁሞ፦",
    "6": "መላእክቱን ስለ አንተ ያዝልሃል እግርህንም በድንጋይ ከቶ እንዳትሰናከል በእጃቸው ያነሱሃል ተብሎ ተፅፎአልና የእግዚአብሔር ልጅስ ከሆንህ፥ ወደ ታች ራስህን ወርውር አለው።",
    "7": "ኢየሱስም፦ ጌታን አምላክህን አትፈታተነው ተብሎ ደግሞ ተፅፎአል አለው።",
    "8": "ደግሞ ዲያብሎስ እጅግ ረጅም ወደ ሆነ ተራራ ወሰደው፥ የአለምንም መንግስታት ሁሉ ክብራቸውንም አሳይቶ፦",
    "9": "ወድቀህ ብትሰግድልኝ ይህን ሁሉ እሰጥሃለሁ አለው።",
    "10": "ያን ጊዜ ኢየሱስ፦ ሂድ፥ አንተ ሰይጣን ለጌታህ ለአምላክህ ስገድ እርሱንም ብቻ አምልክ ተብሎ ተፅፎአልና አለው።",
    "11": "ያን ጊዜ ዲያብሎስ ተወው፥ እነሆም፥ መላእክት ቀርበው ያገለግሉት ነበር።",
    "12": "ኢየሱስም ዮሃንስ አልፎ እንደ ተሰጠ በሰማ ጊዜ ወደ ገሊላ ፈቀቅ ብሎ ሄደ።",
    "13": "ናዝሬትንም ትቶ በዛብሎንና በንፍታሌም አገር በባህር አጠገብ ወደ አለችው ወደ ቅፍርናሆም መጥቶ ኖረ።",
    "14-16": "በነቢዩም በኢሳይያስ፦ የዛብሎን ምድርና የንፍታሌም ምድር፥ የባህር መንገድ፥ በዮርዳኖስ ማዶ፥ የአህዛብ ገሊላ፤ በጨለማ የተቀመጠው ህዝብ ታላቅ ብርሃን አየ፥ በሞት አገርና ጥላ ለተቀመጡትም ብርሃን ወጣላቸው የተባለው ይፈፀም ዘንድ ይህ ሆነ።",
    "17": "ከዚያ ዘመን ጀምሮ ኢየሱስ፦ መንግስተ ሰማያት ቀርባለችና ንስሃ ግቡ እያለ ይሰብክ ጀመር።",
    "18": "በገሊላ ባህር አጠገብ ሲመላለስም ሁለት ወንድማማች ጴጥሮስ የሚሉትን ስምኦንን ወንድሙንም እንድርያስን መረባቸውን ወደ ባህር ሲጥሉ አየ፥ አሳ አጥማጆች ነበሩና።",
    "19": "እርሱም፦ በኋላዬ ኑና ሰዎችን አጥማጆች እንድትሆኑ አደርጋችኋለሁ አላቸው።",
    "20": "ወዲያውም መረባቸውን ትተው ተከተሉት።",
    "21": "ከዚያም እልፍ ብሎ ሌሎችን ሁለት ወንድማማች የዘብዴዎስን ልጅ ያእቆብን ወንድሙንም ዮሃንስን ከአባታቸው ከዘብዴዎስ ጋር በታንኳ መረባቸውን ሲያበጁ አየ፤ ጠራቸውም።",
    "22": "እነርሱም ወዲያው ታንኳይቱንና አባታቸውን ትተው ተከተሉት።",
    "23": "ኢየሱስም በምኩራቦቻቸው እያስተማረ የመንግስትንም ወንጌል እየሰበከ በህዝብም ያለውን ደዌና ህማም ሁሉ እየፈወሰ በገሊላ ሁሉ ይዞር ነበር።",
    "24": "ዝናውም ወደ ሶርያ ሁሉ ወጣ፤ በልዩ ልዩ ደዌና ስቃይም ተይዘው የታመሙትን ሁሉ አጋንንትም ያደሩባቸውን በጨረቃም የሚነሳባቸውን ሽባዎችንም ወደ እርሱ አመጡ፥ ፈወሳቸውም።",
    "25": "ከገሊላም ከአስሩ ከተማም ከኢየሩሳሌምም ከይሁዳም ከዮርዳኖስም ማዶ ብዙ ህዝብ ተከተሉት።"
}