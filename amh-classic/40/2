{
    "1-2": "ኢየሱስም በይሁዳ ቤተ ልሄም በንጉሱ በሄሮድስ ዘመን በተወለደ ጊዜ፥ እነሆ፥ ሰብአ ሰገል፦ የተወለደው የአይሁድ ንጉስ ወዴት ነው? ኮከቡን በምስራቅ አይተን ልንሰግድለት መጥተናልና እያሉ ከምስራቅ ወደ ኢየሩሳሌም መጡ።",
    "3": "ንጉሱ ሄሮድስም ሰምቶ ደነገጠ፥ ኢየሩሳሌምም ሁሉ ከእርሱ ጋር፤",
    "4": "የካህናትንም አለቆች የህዝቡንም ፃፎች ሁሉ ሰብስቦ ክርስቶስ ወዴት እንዲወለድ ጠየቃቸው።",
    "5-6": "እነርሱም፦ አንቺ ቤተ ልሄም፥ የይሁዳ ምድር፥ ከይሁዳ ገዢዎች ከቶ አታንሽም፤ ህዝቤን እስራኤልን የሚጠብቅ መስፍን ከአንቺ ይወጣልና ተብሎ በነቢይ እንዲህ ተፅፎአልና በይሁዳ ቤተ ልሄም ነው አሉት።",
    "7": "ከዚህ በኋላ ሄሮድስ ሰብአ ሰገልን በስውር ጠርቶ ኮከቡ የታየበትን ዘመን ከእነርሱ በጥንቃቄ ተረዳ፥",
    "8": "ወደ ቤተ ልሄምም እነርሱን ሰድዶ፦ ሂዱ፥ ስለ ህፃኑ በጥንቃቄ መርምሩ፤ ባገኛችሁትም ጊዜ እኔ ደግሞ መጥቼ እንድሰግድለት ንገሩኝ አላቸው።",
    "9": "እነርሱም ንጉሱን ሰምተው ሄዱ፤ እነሆም፥ በምስራቅ ያዩት ኮከብ ህፃኑ ባለበት ላይ መጥቶ እስኪቆም ድረስ ይመራቸው ነበር።",
    "10": "ኮከቡንም ባዩ ጊዜ በታላቅ ደስታ እጅግ ደስ አላቸው።",
    "11": "ወደ ቤትም ገብተው ህፃኑን ከእናቱ ከማርያም ጋር አዩት፥ ወድቀውም ሰገዱለት፥ ሳጥኖቻቸውንም ከፍተው እጅ መንሻ ወርቅና እጣን ከርቤም አቀረቡለት።",
    "12": "ወደ ሄሮድስም እንዳይመለሱ በህልም ተረድተው በሌላ መንገድ ወደ አገራቸው ሄዱ።",
    "13": "እነርሱም ከሄዱ በኋላ እነሆ፥ የጌታ መልአክ በህልም ለዮሴፍ ታይቶ፦ ሄሮድስ ህፃኑን ሊገድለው ይፈልገዋልና ተነሳ፥ ህፃኑንና እናቱንም ይዘህ ወደ ግብፅ ሽሽ፥ እስክነግርህም ድረስ በዚያ ተቀመጥ አለው።",
    "14-15": "እርሱም ተነስቶ ህፃኑንና እናቱን በሌሊት ያዘና ከጌታ ዘንድ በነቢይ፦ ልጄን ከግብፅ ጠራሁት የተባለው እንዲፈፀም ወደ ግብፅ ሄደ፥ ሄሮድስም እስኪሞት ድረስ በዚያ ኖረ።",
    "16": "ከዚህ በኋላ ሄሮድስ ሰብአ ሰገል እንደ ተሳለቁበት ባየ ጊዜ እጅግ ተቆጣና ልኮ ከሰብአ ሰገል እንደ ተረዳው ዘመን በቤተ ልሄምና በአውራጃዋ የነበሩትን፥ ሁለት አመት የሆናቸውን ከዚያም የሚያንሱትን ህፃናት ሁሉ አስገደለ።",
    "17-18": "ያን ጊዜ በነቢዩ በኤርምያስ፥ ድምፅ በራማ ተሰማ፥ ልቅሶና ብዙ ዋይታ፤ ራሄል ስለ ልጆችዋ አለቀሰች፥ መፅናናትም አልወደደችም፥ የሉምና የተባለው ተፈፀመ።",
    "19": "ሄሮድስም ከሞተ በኋላ፥ እነሆ፥ የጌታ መልአክ በግብፅ ለዮሴፍ በህልም ታይቶ፦",
    "20": "የህፃኑን ነፍስ የፈለጉት ሞተዋልና ተነሳ፥ ህፃኑን እናቱንም ይዘህ ወደ እስራኤል አገር ሂድ አለ።",
    "21": "እርሱም ተነስቶ ህፃኑንና እናቱን ያዘና ወደ እስራኤል አገር ገባ።",
    "22": "በአባቱም በሄሮድስ ፈንታ አርኬላዎስ በይሁዳ እንደ ነገሰ በሰማ ጊዜ፥ ወደዚያ መሄድን ፈራ፤ በህልምም ተረድቶ ወደ ገሊላ አገር ሄደ፤",
    "23": "በነቢያት፦ ናዝራዊ ይባላል የተባለው ይፈፀም ዘንድ፥ ናዝሬት ወደምትባል ከተማ መጥቶ ኖረ።"
}