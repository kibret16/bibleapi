{
    "1": "ኢየሱስም አስራ ሁለቱን ደቀ መዛሙርቱን ማዘዝ በፈፀመ ጊዜ በከተሞቻቸው ሊያስተምርና ሊሰብክ ከዚያ አለፈ።",
    "2": "ዮሃንስም በወህኒ ሳለ የክርስቶስን ስራ ሰምቶ ከደቀ መዛሙርቱ ሁለት ላከና፦",
    "3": "የሚመጣው አንተ ነህን? ወይስ ሌላ እንጠብቅ? አለው።",
    "4": "ኢየሱስም መልሶ እንዲህ አላቸው፦ ሄዳችሁ ያያችሁትን የሰማችሁትንም ለዮሃንስ አውሩለት፤",
    "5": "እውሮች ያያሉ አንካሶችም ይሄዳሉ፥ ለምፃሞችም ይነፃሉ ደንቆሮችም ይሰማሉ፥ ሙታንም ይነሳሉ",
    "6": "ለድሆችም ወንጌል ይሰበካል፤ በእኔም የማይሰናከለው ሁሉ ብፁእ ነው።",
    "7": "እነዚያም ሲሄዱ ኢየሱስ ለህዝቡ ስለ ዮሃንስ ሊናገር ጀመረ እንዲህም አለ፦ ምን ልታዩ ወደ ምድረ በዳ ወጣችሁ?",
    "8": "ነፋስ የሚወዘውዘውን ሸምበቆን? ወይስ ምን ልታዩ ወጣችሁ? ቀጭን ልብስ የለበሰ ሰውን? እነሆ፥ ቀጭን ልብስ የለበሱ በነገስታት ቤት አሉ።",
    "9": "ወይስ ምን ልታዩ ወጣችሁ? ነቢይን? አዎን እላችኋለሁ፥ ከነቢይም የሚበልጠውን።",
    "10": "እነሆ፥ መንገድህን በፊትህ የሚጠርግ መልክተኛዬን በፊትህ እልካለሁ ተብሎ የተፃፈለት ይህ ነውና።",
    "11": "እውነት እላችኋለሁ፥ ከሴቶች ከተወለዱት መካከል ከመጥምቁ ዮሃንስ የሚበልጥ አልተነሳም፤ በመንግስተ ሰማያት ግን ከሁሉ የሚያንሰው ይበልጠዋል።",
    "12": "ከመጥምቁም ከዮሃንስ ዘመን ጀምሮ እስከ ዛሬ ድረስ መንግስተ ሰማያት ትገፋለች፥ ግፈኞችም ይናጠቋታል።",
    "13": "ነቢያት ሁሉና ህጉ እስከ ዮሃንስ ድረስ ትንቢት ተናገሩ፤",
    "14": "ልትቀበሉትስ ብትወዱ፥ ይመጣ ዘንድ ያለው ኤልያስ ይህ ነው።",
    "15": "የሚሰማ ጆሮ ያለው ይስማ።",
    "16": "ነገር ግን ይህን ትውልድ በምን እመስለዋለሁ? በገበያ የሚቀመጡትን ልጆች ይመስላሉ፥ እነርሱም ባልንጀሮቻቸውን እየጠሩ።",
    "17": "እንቢልታ ነፋንላችሁ ዘፈንም አልዘፈናችሁም ሙሾ አወጣንላችሁ ዋይ ዋይም አላላችሁም ይሉአቸዋል።",
    "18": "ዮሃንስ ሳይበላና ሳይጠጣ መጣ፥ እርሱም፦ ጋኔን አለበት አሉት።",
    "19": "የሰው ልጅ እየበላና እየጠጣ መጣ፥ እርሱም፦ እነሆ፥ በላተኛና የወይን ጠጅ ጠጭ፥ የቀራጮችና የሃጢአተኞች ወዳጅ ይሉታል። ጥበብም በልጆችዋ ፀደቀች።",
    "20": "በዚያን ጊዜ የሚበዙ ተአምራት የተደረገባቸውን ከተማዎች ንስሃ ስላልገቡ ሊነቅፋቸው ጀመረ እንዲህም አለ፦",
    "21": "ወዮልሽ ኮራዚ፤ ወዮልሽ ቤተ ሳይዳ፤ በእናንተ የተደረገው ተአምራት በጢሮስና በሲዶና ተደርጎ ቢሆን፥ ማቅ ለብሰው አመድም ነስንሰው ከብዙ ጊዜ በፊት ንስሃ በገቡ ነበርና።",
    "22": "ነገር ግን እላችኋለሁ፥ በፍርድ ቀን ከእናንተ ይልቅ ለጢሮስና ለሲዶና ይቀልላቸዋል።",
    "23": "አንቺም ቅፍርናሆም፥ እስከ ሰማይ ከፍ አልሽን? ወደ ሲኦል ትወርጃለሽ፤ በአንቺ የተደረገው ተአምራት በሰዶም ተደርጎ ቢሆን፥ እስከ ዛሬ በኖረች ነበርና።",
    "24": "ነገር ግን እላችኋለሁ፥ በፍርድ ቀን ከአንቺ ይልቅ ለሰዶም አገር ይቀልላታል።",
    "25": "በዚያን ጊዜ ኢየሱስ መልሶ እንዲህ አለ፦ አባት ሆይ፥ የሰማይና የምድር ጌታ፥ ይህን ከጥበበኞችና ከአስተዋዮች ሰውረህ ለህፃናት ስለ ገለጥህላቸው አመሰግንሃለሁ፤",
    "26": "አዎን፥ አባት ሆይ፥ ፈቃድህ በፊትህ እንዲህ ሆኖአልና።",
    "27": "ሁሉ ከአባቴ ዘንድ ተሰጥቶኛል፤ ከአብ በቀር ወልድን የሚያውቅ የለም፥ ከወልድም በቀር ወልድም ሊገለጥለት ከሚፈቅድ በቀር አብን የሚያውቅ የለም።",
    "28": "እናንተ ደካሞች ሸክማችሁ የከበደ ሁሉ፥ ወደ እኔ ኑ፥ እኔም አሳርፋችኋለሁ።",
    "29": "ቀንበሬን በላያችሁ ተሸከሙ ከእኔም ተማሩ፥ እኔ የዋህ በልቤም ትሁት ነኝና፥ ለነፍሳችሁም እረፍት ታገኛላችሁ፤",
    "30": "ቀንበሬ ልዝብ ሸክሜም ቀሊል ነውና።"
}