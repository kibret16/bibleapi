{
    "1": "በታንኳም ገብቶ ተሻገረና ወደ ገዛ ከተማው መጣ።",
    "2": "እነሆም፥ በአልጋ የተኛ ሽባ ወደ እርሱ አመጡ። ኢየሱስም እምነታቸውን አይቶ ሽባውን፦ አንተ ልጅ፥ አይዞህ፥ ሃጢአትህ ተሰረየችልህ አለው።",
    "3": "እነሆም፥ ከፃፎቹ አንዳንዱ በልባቸው፦ ይህስ ይሳደባል አሉ።",
    "4": "ኢየሱስም አሳባቸውን አውቆ እንዲህ አለ፦ ስለ ምን በልባችሁ ክፉ ታስባላችሁ?",
    "5": "ሃጢአትህ ተሰረየችልህ ከማለት ወይስ፦ ተነሳና ሂድ ከማለት ማናቸው ይቀላል?",
    "6": "ነገር ግን በምድር ላይ ሃጢአትን ያስተሰርይ ዘንድ ለሰው ልጅ ስልጣን እንዳለው እንድታውቁ፥ በዚያን ጊዜ ሽባውን፦ ተነሳ፤ አልጋህን ተሸከምና ወደ ቤትህ ሂድ አለው።",
    "7": "ተነስቶም ወደ ቤቱ ሄደ።",
    "8": "ህዝቡም አይተው ተደነቁ፥ ለሰውም እንዲህ ያለ ስልጣን የሰጠ እግዚአብሔርን አከበሩ።",
    "9": "ኢየሱስም ከዚያ አልፎ በመቅረጫው ተቀምጦ የነበረ ማቴዎስ የሚባል አንድ ሰው አየና፦ ተከተለኝ አለው። ተነስቶም ተከተለው።",
    "10": "በቤቱም በማእድ ተቀምጦ ሳለ፥ እነሆ፥ ብዙ ቀራጮችና ሃጢአተኞች መጥተው ከኢየሱስና ከደቀ መዛሙርቱ ጋር አብረው ተቀመጡ።",
    "11": "ፈሪሳውያንም አይተው ደቀ መዛሙርቱን፦ መምህራችሁ ከቀራጮችና ከሃጢአተኞች ጋር አብሮ ስለ ምን ይበላል? አሉአቸው።",
    "12": "ኢየሱስም ሰምቶ፦ ህመምተኞች እንጂ ባለ ጤናዎች ባለ መድሃኒት አያስፈልጋቸውም፤",
    "13": "ነገር ግን ሄዳችሁ፦ ምህረትን እወዳለሁ መስዋእትንም አይደለም ያለው ምን እንደ ሆነ ተማሩ፤ ሃጢአተኞችን ወደ ንስሃ እንጂ ፃድቃንን ልጠራ አልመጣሁምና አላቸው።",
    "14": "በዚያን ጊዜ የዮሃንስ ደቀ መዛሙርት ወደ እርሱ ቀርበው፦ እኛና ፈሪሳውያን፥ ብዙ ጊዜ የምንጦመው፥ ደቀ መዛሙርትህ ግን የማይጦሙት ስለ ምንድር ነው? አሉት።",
    "15": "ኢየሱስም እንዲህ አላቸው፦ ሚዜዎች ሙሽራው ከእነርሱ ጋር ሳለ ሊያዝኑ ይችላሉን? ነገር ግን ሙሽራው ከእነርሱ የሚወሰድበት ወራት ይመጣል፥ በዚያ ጊዜም ይጦማሉ።",
    "16": "በአረጀ ልብስ አዲስ እራፊ የሚያኖር የለም፤ መጣፊያው ልብሱን ይቦጭቀዋልና፥ መቀደዱም የባሰ ይሆናል።",
    "17": "በአረጀ አቁማዳ አዲስ የወይን ጠጅ የሚያኖር የለም፤ ቢደረግ ግን፥ አቁማዳው ይፈነዳል፥ የወይን ጠጁም ይፈሳል አቁማዳውም ይጠፋል፤ ነገር ግን አዲሱን የወይን ጠጅ በአዲስ አቁማዳ ያኖረዋል፥ ሁለቱም ይጠባበቃሉ።",
    "18": "ይህንም ሲነግራቸው፥ አንድ መኮንን መጥቶ፦ ልጄ አሁን ሞተች፤ ነገር ግን መጥተህ እጅህን ጫንባት፥ በህይወትም ትኖራለች እያለ ሰገደለት።",
    "19": "ኢየሱስም ተነስቶ ከደቀ መዛሙርቱ ጋር ተከተለው።",
    "20": "እነሆም፥ ከአስራ ሁለት አመት ጀምሮ ደም የሚፈስሳት ሴት በኋላው ቀርባ የልብሱን ጫፍ ዳሰሰች፤",
    "21": "በልብዋ፦ ልብሱን ብቻ የዳሰስሁ እንደ ሆነ፥ እድናለሁ ትል ነበረችና።",
    "22": "ኢየሱስም ዘወር ብሎ አያትና፦ ልጄ ሆይ፥ አይዞሽ፤ እምነትሽ አድኖሻል አላት። ሴቲቱም ከዚያች ሰአት ጀምራ ዳነች።",
    "23": "ኢየሱስም ወደ መኮንኑ ቤት በደረሰ ጊዜ፥ እምቢልተኞችንና የሚንጫጫውን ህዝብ አይቶ፦",
    "24": "ብላቴናይቱ ተኝታለች እንጂ አልሞተችምና ፈቀቅ በሉ አላቸው። በጣምም ሳቁበት።",
    "25": "ህዝቡን ግን ከአስወጡ በኋላ ገብቶ እጅዋን ያዛት፥ ብላቴናይቱም ተነሳች።",
    "26": "ያም ዝና ወደዚያ አገር ሁሉ ወጣ።",
    "27": "ኢየሱስም ከዚያ ሲያልፍ ሁለት እውሮች፦ የዳዊት ልጅ ሆይ፥ ማረን ብለው እየጮሁ ተከተሉት።",
    "28": "ወደ ቤትም በገባ ጊዜ እውሮቹ ወደ እርሱ ቀረቡ፥ ኢየሱስም፦ ይህን ማድረግ እንድችል ታምናላችሁን? አላቸው። አዎን፥ ጌታ ሆይ አሉት።",
    "29": "በዚያን ጊዜ፦ እንደ እምነታችሁ ይሁንላችሁ ብሎ አይኖቻቸውን ዳሰሰ።",
    "30": "አይኖቻቸውም ተከፈቱ።",
    "31": "ኢየሱስም፦ ማንም እንዳያውቅ ተጠንቀቁ ብሎ በብርቱ አዘዛቸው። እነርሱ ግን ወጥተው በዚያ አገር ሁሉ ስለ እርሱ አወሩ።",
    "32": "እነርሱም ሲወጡ እነሆ፥ ጋኔን ያደረበትን ዲዳ ሰው ወደ እርሱ አመጡ።",
    "33": "ጋኔኑንም ካወጣው በኋላ ዲዳው ተናገረ። ህዝቡም፦ እንዲህ ያለ በእስራኤል ዘንድ ከቶ አልታየም እያሉ ተደነቁ።",
    "34": "ፈሪሳውያን ግን፦ በአጋንንት አለቃ አጋንንትን ያወጣል አሉ።",
    "35": "ኢየሱስም በምኩራቦቻቸው እያስተማረ፥ የመንግስትንም ወንጌል እየሰበከ፥ በህዝብም ያለውን ደዌና ህማም ሁሉ እየፈወሰ፥ በከተማዎችና በመንደሮች ሁሉ ይዞር ነበር።",
    "36": "ብዙ ህዝብም ባየ ጊዜ፥ እረኛ እንደ ሌላቸው በጎች ተጨንቀው ተጥለውም ነበርና አዘነላቸው።",
    "37": "በዚያን ጊዜ ደቀ መዛሙርቱን፦ መከሩስ ብዙ ነው፥ ሰራተኞች ግን ጥቂቶች ናቸው፤",
    "38": "እንግዲህ የመከሩን ጌታ ወደ መከሩ ሰራተኞች እንዲልክ ለምኑት አላቸው።"
}