{
    "1": "በዚያን ጊዜ ኢየሱስ ለህዝቡና ለደቀ መዛሙርቱ እንዲህ ብሎ ነገራቸው፦",
    "2": "ፃፎችና ፈሪሳውያን በሙሴ ወንበር ተቀምጠዋል።",
    "3": "ስለዚህ ያዘዙአችሁን ሁሉ አድርጉ ጠብቁትም፥ ነገር ግን እየተናገሩ አያደርጉትምና እንደ ስራቸው አታድርጉ።",
    "4": "ከባድና አስቸጋሪ ሸክም ተብትበው በሰው ትከሻ ይጭናሉ፥ እነርሱ ግን በጣታቸው ስንኳ ሊነኩት አይወዱም።",
    "5": "ለሰውም እንዲታዩ ስራቸውን ሁሉ ያደርጋሉ፤ ስለዚህ አሽንክታባቸውን ያሰፋሉ ዘርፉንም ያስረዝማሉ፥",
    "6": "በምሳም የከበሬታ ስፍራ፥ በምኩራብም የከበሬታ ወንበር፥",
    "7": "በገበያም ሰላምታና፦ መምህር ሆይ መምህር ሆይ ተብለው እንዲጠሩ ይወዳሉ።",
    "8": "እናንተ ግን፦ መምህር ተብላችሁ አትጠሩ፤ መምህራችሁ አንድ ስለ ሆነ እናንተም ሁላችሁ ወንድማማች ናችሁ።",
    "9": "አባታችሁ አንዱ እርሱም የሰማዩ ነውና በምድር ላይ ማንንም፦ አባት ብላችሁ አትጥሩ።",
    "10": "ሊቃችሁ አንድ እርሱም ክርስቶስ ነውና፦ ሊቃውንት ተብላችሁ አትጠሩ።",
    "11": "ከእናንተም የሚበልጠው አገልጋያችሁ ይሆናል።",
    "12": "ራሱን ከፍ የሚያደርግ ሁሉ ይዋረዳል፥ ራሱንም የሚያዋርድ ሁሉ ከፍ ይላል።",
    "13": "እናንተ ግብዞች ፃፎችና ፈሪሳውያን፥ መንግስተ ሰማያትን በሰው ፊት ስለምትዘጉ፥ ወዮላችሁ እናንተ አትገቡም የሚገቡትንም እንዳይገቡ ትከለክላላችሁ።",
    "14": "እናንተ ግብዞች ፃፎችና ፈሪሳውያን፥ በፀሎት ርዝመት እያመካኛችሁ የመበለቶችን ቤት ስለምትበሉ፥ ወዮላችሁ፤ ስለዚህ የባሰ ፍርድ ትቀበላላችሁ።",
    "15": "እናንተ ግብዞች ፃፎችና ፈሪሳውያን፥ አንድ ሰው ልታሳምኑ በባህርና በደረቅ ስለምትዞሩ፥ በሆነም ጊዜ ከእናንተ ይልቅ ሁለት እጥፍ የባሰ የገሃነም ልጅ ስለምታደርጉት፥ ወዮላችሁ።",
    "16": "እናንተ፦ ማንም በቤተ መቅደስ የሚምል ምንም የለበትም፤ ማንም በቤተ መቅደስ ወርቅ የሚምል ግን በመሃላው ይያዛል የምትሉ፥ እውሮች መሪዎች፥ ወዮላችሁ።",
    "17": "እናንተ ደንቆሮዎችና እውሮች፥ ማናቸው ይበልጣል? ወርቁ ነውን? ወይስ ወርቁን የቀደሰው ቤተ መቅደስ?",
    "18": "ደግማችሁም፦ ማንም በመሰዊያው የሚምል ምንም የለበትም፤ ማንም በላዩ ባለው መባ የሚምል ግን በመሃላው ይያዛል ትላላችሁ።",
    "19": "እናንተ ደንቆሮዎችና እውሮች፥ ማናቸው ይበልጣል? መባው ነውን? ወይስ መባውን የሚቀድሰው መሰዊያው?",
    "20": "እንግዲህ በመሰዊያው የሚምለው በእርሱና በእርሱ ላይ ባለው ሁሉ ይምላል፤",
    "21": "በቤተ መቅደስም የሚምለው በእርሱና በእርሱ በሚኖረው ይምላል፤",
    "22": "በሰማይም የሚምለው በእግዚአብሔር ዙፋንና በእርሱ ላይ በተቀመጠው ይምላል።",
    "23": "እናንተ ግብዞች ፃፎችና ፈሪሳውያን፥ ከአዝሙድና ከእንስላል ከከሙንም አስራት ስለምታወጡ፥ ፍርድንና ምህረትን ታማኝነትንም፥ በህግ ያለውን ዋና ነገር ስለምትተዉ፥ ወዮላችሁ፤ ሌላውን ሳትተዉ ይህን ልታደርጉ ይገባችሁ ነበር።",
    "24": "እናንተ እውሮች መሪዎች፥ ትንኝን የምታጠሩ ግመልንም የምትውጡ።",
    "25": "እናንተ ግብዞች ፃፎችና ፈሪሳውያን፥ በውስጡ ቅሚያና ስስት ሞልቶ ሳለ የፅዋውንና የወጭቱን ውጭ ስለምታጠሩ፥ ወዮላችሁ።",
    "26": "አንተ እውር ፈሪሳዊ፥ ውጭው ደግሞ ጥሩ እንዲሆን አስቀድመህ የፅዋውንና የወጭቱን ውስጡን አጥራ።",
    "27": "እናንተ ግብዞች ፃፎችና ፈሪሳውያን፥ በውጭ አምረው የሚታዩ በውስጡ ግን የሙታን አጥንት ርኩሰትም ሁሉ የተሞሉ በኖራ የተለሰኑ መቃብሮችን ስለምትመስሉ፥ ወዮላችሁ።",
    "28": "እንዲሁ እናንተ ደግሞ በውጭ ለሰው እንደ ፃድቃን ትታያላችሁ፥ በውስጣችሁ ግን ግብዝነትና አመፀኝነት ሞልቶባችኋል።",
    "29": "እናንተ ግብዞች ፃፎችና ፈሪሳውያን፥ የነቢያትን መቃብር ስለምትሰሩ የፃድቃንንም መቃብር ስለምታስጌጡና፦",
    "30": "በአባቶቻችን ዘመን ኖረን በሆነስ በነቢያት ደም ባልተባበርናቸውም ነበር ስለምትሉ፥ ወዮላችሁ።",
    "31": "እንግዲያስ የነቢያት ገዳዮች ልጆች እንደሆናችሁ በራሳችሁ ላይ ትመሰክራላችሁ።",
    "32": "እናንተ ደግሞ የአባቶቻችሁን መስፈሪያ ሙሉ።",
    "33": "እናንተ እባቦች፥ የእፉኝት ልጆች፥ ከገሃነም ፍርድ እንዴት ታመልጣላችሁ?",
    "34": "ስለዚህ፥ እነሆ፥ ነቢያትንና ጥበበኞችን ፃፎችንም ወደ እናንተ እልካለሁ፤ ከእነርሱም ትገድላላችሁ ትሰቅሉማላችሁ፥ ከእነርሱም በምኩራባችሁ ትገርፋላችሁ ከከተማም ወደ ከተማ ታሳድዳላችሁ፤",
    "35": "ከፃድቁ ከአቤል ደም ጀምሮ በቤተ መቅደስና በመሰዊያው መካከል እስከ ገደላችሁት እስከ በራክዩ ልጅ እስከ ዘካርያስ ደም ድረስ በምድር ላይ የፈሰሰው የፃድቅ ደም ሁሉ ይደርስባችሁ ዘንድ።",
    "36": "እውነት እላችኋለሁ፥ ይህ ሁሉ በዚህ ትውልድ ላይ ይደርሳል።",
    "37": "ኢየሩሳሌም ኢየሩሳሌም ሆይ፥ ነቢያትን የምትገድል ወደ እርስዋ የተላኩትንም የምትወግር፥ ዶሮ ጫጩቶችዋን ከክንፎችዋ በታች እንደምትሰበስብ ልጆችሽን እሰበስብ ዘንድ ስንት ጊዜ ወደድሁ! አልወደዳችሁምም።",
    "38": "እነሆ፥ ቤታችሁ የተፈታ ሆኖ ይቀርላችኋል።",
    "39": "እላችኋለሁና፥ በጌታ ስም የሚመጣ የተባረከ ነው እስክትሉ ድረስ ከእንግዲህ ወዲህ አታዩኝም።"
}