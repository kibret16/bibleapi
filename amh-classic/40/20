{
    "1": "መንግስተ ሰማያት ለወይኑ አትክልት ሰራተኞችን ሊቀጥር ማልዶ የወጣ ባለቤት ሰውን ትመስላለችና።",
    "2": "ሰራተኞችንም በቀን አንድ ዲናር ተስማምቶ ወደ ወይኑ አትክልት ሰደዳቸው።",
    "3": "በሶስት ሰአትም ወጥቶ ስራ የፈቱ ሌሎችን በአደባባይ ቆመው አየ፥",
    "4": "እነዚያንም፦ እናንተ ደግሞ ወደ ወይኔ አትክልት ሂዱ የሚገባውንም እሰጣችኋለሁ አላቸው። እነርሱም ሄዱ።",
    "5": "ደግሞም በስድስትና በዘጠኝ ሰአት ወጥቶ እንዲሁ አደረገ።",
    "6": "በአስራ አንደኛውም ሰአት ወጥቶ ሌሎችን ቆመው አገኘና፦ ስራ ፈትታችሁ ቀኑን ሁሉ በዚህ ስለ ምን ትቆማላችሁ? አላቸው።",
    "7": "የሚቀጥረን ስለ አጣን ነው አሉት። እርሱም፦ እናንተ ደግሞ ወደ ወይኔ አትክልት ሂዱ የሚገባውንም ትቀበላላችሁ አላቸው።",
    "8": "በመሸም ጊዜ የወይኑ አትክልት ጌታ አዛዡን፦ ሰራተኞችን ጥራና ከኋለኞች ጀምረህ እስከ ፊተኞች ድረስ ደመወዝ ስጣቸው አለው።",
    "9": "በአስራ አንደኛው ሰአትም የገቡ መጥተው እያንዳንዳቸው አንድ ዲናር ተቀበሉ።",
    "10": "ፊተኞችም በመጡ ጊዜ አብዝተው የሚቀበሉ መስሎአቸው ነበር፤ እነርሱም ደግሞ እያንዳንዳቸው አንድ ዲናር ተቀበሉ።",
    "11-12": "ተቀብለውም፦ እነዚህ ኋለኞች አንድ ሰአት ሰሩ፥ የቀኑንም ድካምና ትኩሳት ከተሸከምን ከእኛ ጋር አስተካከልሃቸው ብለው በባለቤቱ ላይ አንጎራጎሩ።",
    "13": "እርሱ ግን መልሶ ከእነርሱ ለአንዱ እንዲህ አለው፦ ወዳጄ ሆይ፥ አልበደልሁህም በአንድ ዲናር አልተስማማኸኝምን?",
    "14": "ድርሻህን ውሰድና ሂድ፤ እኔ ለዚህ ለኋለኛው እንደ አንተ ልሰጠው እወዳለሁ፤ በገንዘቤ የወደድሁትን አደርግ ዘንድ መብት የለኝምን?",
    "15": "ወይስ እኔ መልካም ስለ ሆንሁ አይንህ ምቀኛ ናትን?",
    "16": "እንዲሁ ኋለኞች ፊተኞች፥ ፊተኞችም ኋለኞች ይሆናሉ፤ የተጠሩ ብዙዎች፥ የተመረጡ ግን ጥቂቶች ናቸውና።",
    "17": "ኢየሱስም ወደ ኢየሩሳሌም ሊወጣ ሳለ፥ በመንገድ አስራ ሁለቱን ደቀ መዛሙርት ብቻቸውን ወደ እርሱ አቅርቦ፦",
    "18": "እነሆ፥ ወደ ኢየሩሳሌም እንወጣለን፥ የሰው ልጅም ለካህናት አለቆችና ለፃፎች ይሰጣል፤ የሞት ፍርድም ይፈርዱበታል፥",
    "19": "ሊዘባበቱበትም ሊገርፉትም ሊሰቅሉትም ለአህዛብ አሳልፈው ይሰጡታል፥ በሶስተኛውም ቀን ይነሳል አላቸው።",
    "20": "በዚያን ጊዜ የዘብዴዎስ ልጆች እናት ከልጆችዋ ጋር እየሰገደችና አንድ ነገር እየለመነች ወደ እርሱ ቀረበች።",
    "21": "እርሱም፦ ምን ትፈልጊያለሽ? አላት። እርስዋም፦ እነዚህ ሁለቱ ልጆቼ አንዱ በቀኝህ አንዱም በግራህ በመንግስትህ እንዲቀመጡ እዘዝ አለችው።",
    "22": "ኢየሱስ ግን መልሶ፦ የምትለምኑትን አታውቁም። እኔ ልጠጣው ያለውን ፅዋ ልትጠጡ እኔም የምጠመቀውን ጥምቀት ልትጠመቁ ትችላላችሁን? አለ። እንችላለን አሉት።",
    "23": "እርሱም፦ ፅዋዬንስ ትጠጣላችሁ፤ በቀኝና በግራ መቀመጥ ግን ከአባቴ ዘንድ ለተዘጋጀላቸው ነው እንጂ እኔ የምሰጥ አይደለሁም አላቸው።",
    "24": "አስሩም ሰምተው በሁለቱ ወንድማማች ተቆጡ።",
    "25": "ኢየሱስ ግን ወደ እርሱ ጠርቶ እንዲህ አላቸው፦ የአህዛብ አለቆች እንዲገዙአቸው ታላላቆቹም በላያቸው እንዲሰለጥኑ ታውቃላችሁ።",
    "26": "በእናንተስ እንዲህ አይደለም፤ ነገር ግን ማንም ከእናንተ ታላቅ ሊሆን የሚወድ የእናንተ አገልጋይ ይሁን፥",
    "27": "ከእናንተም ማንም ፊተኛ ሊሆን የሚወድ የእናንተ ባርያ ይሁን፤",
    "28": "እንዲሁም የሰው ልጅ ሊያገለግል ነፍሱንም ለብዙዎች ቤዛ ሊሰጥ እንጂ እንዲያገለግሉት አልመጣም።",
    "29": "ከኢያሪኮም ሲወጡ ብዙ ህዝብ ተከተሉት።",
    "30": "እነሆም፥ ሁለት እውሮች በመንገድ ዳር ተቀምጠው፥ ኢየሱስ እንዲያልፍ በሰሙ ጊዜ፦ ጌታ ሆይ፥ የዳዊት ልጅ፥ ማረን ብለው ጮሁ።",
    "31": "ህዝቡም ዝም እንዲሉ ገሰፁአቸው፤ እነርሱ ግን፦ ጌታ ሆይ፥ የዳዊት ልጅ፥ ማረን እያሉ አብዝተው ጮሁ።",
    "32": "ኢየሱስም ቆሞ ጠራቸውና፦ ምን ላደርግላችሁ ትወዳላችሁ? አለ።",
    "33": "ጌታ ሆይ፥ አይኖቻችን ይከፈቱ ዘንድ አሉት።",
    "34": "ኢየሱስም አዘነላቸውና አይኖቻቸውን ዳሰሰ፥ ወዲያውም አዩና ተከተሉት።"
}