{
    "1": "በዚያች ሰአት ደቀ መዛሙርቱ ወደ ኢየሱስ ቀርበው፦ በመንግስተ ሰማያት ከሁሉ የሚበልጥ ማን ይሆን? አሉት።",
    "2": "ህፃንም ጠርቶ በመካከላቸው አቆመ",
    "3": "እንዲህም አለ፦ እውነት እላችኋለሁ፥ ካልተመለሳችሁ እንደ ህፃናትም ካልሆናችሁ፥ ወደ መንግስተ ሰማያት ከቶ አትገቡም።",
    "4": "እንግዲህ እንደዚህ ህፃን ራሱን የሚያዋርድ ሁሉ፥ በመንግስተ ሰማያት የሚበልጥ እርሱ ነው።",
    "5": "እንደዚህም ያለውን አንድ ህፃን በስሜ የሚቀበል ሁሉ እኔን ይቀበላል፤",
    "6": "በእኔም ከሚያምኑ ከነዚህ ከታናናሾቹ አንዱን የሚያሰናክል ሁሉ፥ የወፍጮ ድንጋይ በአንገቱ ታስሮ ወደ ጥልቅ ባህር መስጠም ይሻለው ነበር።",
    "7": "ወዮ ለአለም ስለ ማሰናከያ፤ ማሰናከያ ሳይመጣ አይቀርምና፥ ነገር ግን በእርሱ ጠንቅ ማሰናከያ ለሚመጣበት ለዚያ ሰው ወዮለት።",
    "8": "እጅህ ወይም እግርህ ብታሰናክልህ፥ ቆርጠህ ከአንተ ጣላት፤ ሁለት እጅ ወይም ሁለት እግር ኖሮህ ወደ ዘላለም እሳት ከምትጣል ይልቅ አንካሳ ወይም ጉንድሽ ሆነህ ወደ ህይወት መግባት ይሻልሃል።",
    "9": "አይንህ ብታሰናክልህ አውጥተህ ከአንተ ጣላት፤ ሁለት አይን ኖሮህ ወደ ገሃነመ እሳት ከምትጣል ይልቅ አንዲት አይን ኖራህ ወደ ህይወት መግባት ይሻልሃል።",
    "10": "ከነዚህ ከታናናሾቹ አንዱን እንዳትንቁ ተጠንቀቁ፤ መላእክቶቻቸው በሰማያት ዘወትር በሰማያት ያለውን የአባቴን ፊት ያያሉ እላችኋለሁና።",
    "11": "የሰው ልጅ የጠፋውን ለማዳን መጥቶአልና።",
    "12": "ምን ይመስላችኋል? ለአንድ ሰው መቶ በጎች ቢኖሩት ከእነርሱም አንዱ ቢባዝን፥ ዘጠና ዘጠኙን በተራራ ትቶ ሄዶም የባዘነውን አይፈልግምን?",
    "13": "ቢያገኘውም፥ እውነት እላችኋለሁ፥ ካልባዘኑቱ ከዘጠና ዘጠኙ ይልቅ በእርሱ ደስ ይለዋል።",
    "14": "እንደዚሁ ከእነዚህ ከታናናሾቹ አንዱ እንዲጠፋ በሰማያት ያለው አባታችሁ ፈቃድ አይደለም።",
    "15": "ወንድምህም ቢበድልህ፥ ሄደህ አንተና እርሱ ብቻችሁን ሆናችሁ ውቀሰው። ቢሰማህ፥ ወንድምህን ገንዘብ አደረግኸው፤",
    "16": "ባይሰማህ ግን፥ በሁለት ወይም በሶስት ምስክር አፍ ነገር ሁሉ እንዲፀና፥ ዳግመኛ አንድ ወይም ሁለት ከአንተ ጋር ውሰድ፤",
    "17": "እነርሱንም ባይሰማ፥ ለቤተ ክርስቲያን ንገራት፤ ደግሞም ቤተ ክርስቲያንን ባይሰማት፥ እንደ አረመኔና እንደ ቀራጭ ይሁንልህ።",
    "18": "እውነት እላችኋለሁ፥ በምድር የምታስሩት ሁሉ በሰማይ የታሰረ ይሆናል፥ በምድርም የምትፈቱት ሁሉ በሰማይ የተፈታ ይሆናል።",
    "19": "ደግሞ እላችኋለሁ፥ ከእናንተ ሁለቱ በምድር በማናቸውም በሚለምኑት ነገር ሁሉ ቢስማሙ በሰማያት ካለው ከአባቴ ዘንድ ይደረግላቸዋል።",
    "20": "ሁለት ወይም ሶስት በስሜ በሚሰበሰቡበት በዚያ በመካከላቸው እሆናለሁና።",
    "21": "በዚያን ጊዜ ጴጥሮስ ወደ እርሱ ቀርቦ፦ ጌታ ሆይ፥ ወንድሜ ቢበድለኝ ስንት ጊዜ ልተውለት? እስከ ሰባት ጊዜን? አለው።",
    "22": "ኢየሱስ እንዲህ አለው፦ እስከ ሰባ ጊዜ ሰባት እንጂ እስከ ሰባት ጊዜ አልልህም።",
    "23": "ስለዚህ መንግስተ ሰማያት ባሮቹን ሊቆጣጠር የወደደን ንጉስ ትመስላለች።",
    "24": "መቆጣጠርም በጀመረ ጊዜ፥ እልፍ መክሊት እዳ ያለበትን አንድ ሰው ወደ እርሱ አመጡ።",
    "25": "የሚከፍለውም ቢያጣ፥ እርሱና ሚስቱ ልጆቹም ያለውም ሁሉ እንዲሸጥና እዳው እንዲከፈል ጌታው አዘዘ።",
    "26": "ስለዚህ ባርያው ወድቆ ሰገደለትና፦ ጌታ ሆይ፥ ታገሰኝ፥ ሁሉንም እከፍልሃለሁ አለው።",
    "27": "የዚያም ባርያ ጌታ አዘነለትና ለቀቀው፥ እዳውንም ተወለት።",
    "28": "ነገር ግን ያ ባርያ ወጥቶ ከባልንጀሮቹ ከባሮቹ መቶ ዲናር እዳ ያለበትን አንዱን አገኘና፦ እዳህን ክፈለኝ ብሎ ያዘና አነቀው።",
    "29": "ስለዚህ ባልንጀራው ባርያ ወድቆ፦ ታገሰኝ፥ ሁሉንም እከፍልሃለሁ ብሎ ለመነው።",
    "30": "እርሱም አልወደደም፥ ግን ሄዶ እዳውን እስኪከፍል ድረስ በወህኒ አኖረው።",
    "31": "ባልንጀሮቹ የሆኑ ባሮችም ያደረገውን አይተው እጅግ አዘኑ፥ መጥተውም የሆነውን ሁሉ ለጌታቸው ገለጡ።",
    "32": "ከዚያ ወዲያ ጌታው ጠርቶ፦ አንተ ክፉ ባርያ፥ ስለ ለመንኸኝ ያን እዳ ሁሉ ተውሁልህ፤",
    "33": "እኔ እንደ ማርሁህ ባልንጀራህ የሆነውን ያን ባርያ ልትምረው ለአንተስ አይገባህምን? አለው።",
    "34": "ጌታውም ተቆጣና እዳውን ሁሉ እስኪከፍለው ድረስ ለሚሳቅዩት አሳልፎ ሰጠው።",
    "35": "ከእናንተ እያንዳንዱ ወንድሙን ከልቡ ይቅር ካላለ፥ እንዲሁ ደግሞ የሰማዩ አባቴ ያደርግባችኋል።"
}