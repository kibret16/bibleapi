{
    "1": "በዚያን ቀን ኢየሱስ ከቤት ወጥቶ በባህር አጠገብ ተቀመጠ፤",
    "2": "እርሱም በታንኳ ገብቶ እስኪቀመጥ ድረስ ብዙ ሰዎች ወደ እርሱ ተሰበሰቡ፥ ህዝቡም ሁሉ በወደቡ ቆመው ነበር።",
    "3": "በምሳሌም ብዙ ነገራቸው እንዲህም አላቸው፦ እነሆ፥ ዘሪ ሊዘራ ወጣ።",
    "4": "እርሱም ሲዘራ አንዳንዱ በመንገድ ዳር ወደቀ፥ ወፎችም መጥተው በሉት።",
    "5": "ሌላውም ብዙ መሬት በሌለበት በጭንጫ ላይ ወደቀ፤ ጥልቅ መሬትም ስላልነበረው ወዲያው በቀለ፥",
    "6": "ፀሃይ በወጣ ጊዜ ግን ጠወለገ፥ ስርም ስላልነበረው ደረቀ።",
    "7": "ሌላውም በእሾህ መካከል ወደቀ፥ እሾህም ወጣና አነቀው።",
    "8": "ሌላውም በመልካም መሬት ወደቀ፤ አንዱም መቶ፥ አንዱም ስድሳ፥ አንዱም ሰላሳ ፍሬ ሰጠ።",
    "9": "የሚሰማ ጆሮ ያለው ይስማ።",
    "10": "ደቀ መዛሙርቱም ቀርበው፦ ስለ ምን በምሳሌ ትነግራቸዋለህ? አሉት።",
    "11": "እርሱም መልሶ እንዲህ አላቸው፦ ለእናንተ የመንግስተ ሰማያትን ምስጢር ማወቅ ተሰጥቶአችኋል፥ ለእነርሱ ግን አልተሰጣቸውም።",
    "12": "ላለው ይሰጠዋልና ይበዛለትማል፤ ከሌለው ግን ያው ያለው እንኳ ይወሰድበታል።",
    "13": "ስለዚህ እያዩ ስለማያዩ እየሰሙም ስለማይሰሙ ስለማያስተውሉም በምሳሌ እነግራቸዋለሁ።",
    "14": "መስማት ትሰማላችሁና አታስተውሉም፥ ማየትም ታያላችሁና አትመለከቱም።",
    "15": "በአይናቸው እንዳያዩ፥ በጆሮአቸውም እንዳይሰሙ፥ በልባቸውም እንዳያስተውሉ፥ ተመልሰውም እንዳልፈውሳቸው፥ የዚህ ህዝብ ልብ ደንድኖአልና ጆሮአቸውም ደንቁሮአል አይናቸውንም ጨፍነዋል የሚል የኢሳይያስ ትንቢት በእነርሱ ይፈፀማል።",
    "16": "የእናንተ ግን አይኖቻችሁ ስለሚያዩ ጆሮቻችሁም ስለሚሰሙ ብፁአን ናቸው።",
    "17": "እውነት እላችኋለሁ፥ ብዙዎች ነቢያትና ፃድቃን የምታዩትን ሊያዩ ተመኝተው አላዩም፥ የምትሰሙትንም ሊሰሙ ተመኝተው አልሰሙም።",
    "18": "እንግዲህ እናንተ የዘሪውን ምሳሌ ስሙ።",
    "19": "የመንግስትን ቃል ሰምቶ በማያስተውል ሁሉ፥ ክፉው ይመጣል፥ በልቡ የተዘራውንም ይነጥቃል፤ በመንገድ ዳር የተዘራው ይህ ነው።",
    "20": "በጭንጫ ላይ የተዘራውም ይህ ቃሉን ሰምቶ ወዲያው በደስታ የሚቀበለው ነው፤",
    "21": "ነገር ግን ለጊዜው ነው እንጂ በእርሱ ስር የለውም፥ በቃሉ ምክንያትም መከራ ወይም ስደት በሆነ ጊዜ ወዲያው ይሰናከላል።",
    "22": "በእሾህ መካከል የተዘራውም ይህ ቃሉን የሚሰማ ነው፥ የዚህም አለም አሳብና የባለጠግነት መታለል ቃሉን ያንቃል፥ የማያፈራም ይሆናል።",
    "23": "በመልካም መሬት የተዘራውም ይህ ቃሉን ሰምቶ የሚያስተውል ነው፤ እርሱም ፍሬ ያፈራል አንዱም መቶ አንዱም ስድሳ አንዱም ሰላሳ ያደርጋል።",
    "24": "ሌላ ምሳሌ አቀረበላቸው እንዲህም አለ፦ መንግስተ ሰማያት በእርሻው መልካም ዘርን የዘራን ሰው ትመስላለች።",
    "25": "ሰዎቹ ሲተኙ ግን ጠላቱ መጣና በስንዴው መካከል እንክርዳድን ዘርቶ ሄደ።",
    "26": "ስንዴውም በበቀለና በአፈራ ጊዜ እንክርዳዱ ደግሞ ያን ጊዜ ታየ።",
    "27": "የባለቤቱም ባሮች ቀርበው፦ ጌታ ሆይ፥ መልካምን ዘር በእርሻህ ዘርተህ አልነበርህምን? እንክርዳዱንስ ከወዴት አገኘ? አሉት።",
    "28": "እርሱም፦ ጠላት ይህን አደረገ አላቸው። ባሮቹም፦ እንግዲህ ሄደን ብንለቅመው ትወዳለህን? አሉት።",
    "29": "እርሱ ግን፦ እንክርዳዱን ስትለቅሙ ስንዴውን ከእርሱ ጋር እንዳትነቅሉት አይሆንም።",
    "30": "ተዉአቸው፤ እስከ መከር ጊዜ አብረው ይደጉ፤ በመከር ጊዜም አጫጆችን፦ እንክርዳዱን አስቀድማችሁ ልቀሙ በእሳትም ለማቃጠል በየነዶው እሰሩ፥ ስንዴውን ግን በጎተራዬ ክተቱ እላለሁ አለ።",
    "31": "ሌላ ምሳሌ አቀረበላቸው እንዲህም አለ፦ መንግስተ ሰማያት ሰው ወስዶ በእርሻው የዘራትን የሰናፍጭ ቅንጣት ትመስላለች፤",
    "32": "እርስዋም ከዘር ሁሉ ታንሳለች፥ በአደገች ጊዜ ግን፥ ከአታክልቶች ትበልጣለች የሰማይም ወፎች መጥተው በቅርንጫፎችዋ እስኪሰፍሩ ድረስ ዛፍ ትሆናለች።",
    "33": "ሌላ ምሳሌ ነገራቸው እንዲህም አለ፦ መንግስተ ሰማያት ሁሉ እስኪቦካ ድረስ ሴት ወስዳ በሶስት መስፈሪያ ዱቄት የሸሸገችውን እርሾ ትመስላለች።",
    "34-35": "ኢየሱስም ለህዝቡ ይህን ሁሉ በምሳሌ ተናገረ፤ በነቢዩም፦ በምሳሌ አፌን እከፍታለሁ፥ አለም ከተፈጠረ ጀምሮ የተሰወረውንም እናገራለሁ የተባለው ይፈፀም ዘንድ ያለ ምሳሌ አልተናገራቸውም።",
    "36": "በዚያን ጊዜ ህዝቡን ትቶ ወደ ቤት ገባ። ደቀ መዛሙርቱም ወደ እርሱ ቀርበው፦ የእርሻውን እንክርዳድ ምሳሌ ተርጉምልን አሉት።",
    "37": "እርሱም መልሶ እንዲህ አላቸው፦ መልካምን ዘር የዘራው የሰው ልጅ ነው፤ እርሻውም አለም ነው፤",
    "38": "መልካሙም ዘር የመንግስት ልጆች ናቸው፤",
    "39": "እንክርዳዱም የክፉው ልጆች ናቸው፥ የዘራውም ጠላት ዲያብሎስ ነው፤ መከሩም የአለም መጨረሻ ነው፥ አጫጆችም መላእክት ናቸው።",
    "40": "እንግዲህ እንክርዳድ ተለቅሞ በእሳት እንደሚቃጠል፥ በአለም መጨረሻ እንዲሁ ይሆናል።",
    "41": "የሰው ልጅ መላእክቱን ይልካል፥ ከመንግስቱም እንቅፋትን ሁሉ አመፃንም የሚያደርጉትን ይለቅማሉ፥",
    "42": "ወደ እቶነ እሳትም ይጥሉአቸዋል፤ በዚያ ልቅሶና ጥርስ ማፋጨት ይሆናል።",
    "43": "በዚያን ጊዜ ፃድቃን በአባታቸው መንግስት እንደ ፀሃይ ይበራሉ። የሚሰማ ጆሮ ያለው ይስማ።",
    "44": "ደግሞ መንግስተ ሰማያት በእርሻ ውስጥ የተሰወረውን መዝገብ ትመስላለች፤ ሰውም አግኝቶ ሰወረው፥ ከደስታውም የተነሳ ሄዶ ያለውን ሁሉ ሸጠና ያን እርሻ ገዛ።",
    "45": "ደግሞ መንግስተ ሰማያት መልካምን እንቁ የሚሻ ነጋዴን ትመስላለች፤",
    "46": "ዋጋዋም እጅግ የበዛ አንዲት እንቁ በአገኘ ጊዜ ሄዶ ያለውን ሁሉ ሸጠና ገዛት።",
    "47": "ደግሞ መንግስተ ሰማያት ወደ ባህር የተጣለች ከሁሉም አይነት የሰበሰበች መረብን ትመስላለች፤",
    "48": "በሞላችም ጊዜ ወደ ወደቡ አወጡአት፥ ተቀምጠውም መልካሙን ለቅመው በእቃዎች ውስጥ አከማቹ ክፉውን ግን ወደ ውጭ ጣሉት።",
    "49": "በአለም መጨረሻ እንዲሁ ይሆናል፤ መላእክት መጥተው ሃጢአተኞችን ከፃድቃን መካከል ይለዩአቸዋል፥ ወደ እቶነ እሳትም ይጥሉአቸዋል፤",
    "50": "በዚያ ልቅሶና ጥርስ ማፋጨት ይሆናል።",
    "51": "ኢየሱስም፦ ይህን ሁሉ አስተዋላችሁን? አላቸው አዎን አሉት።",
    "52": "እርሱም፦ ስለዚህ የመንግስተ ሰማያት ደቀ መዝሙር የሆነ ፃፊ ሁሉ ከመዝገቡ አዲሱንና አሮጌውን የሚያወጣ ባለቤትን ይመስላል አላቸው።",
    "53": "ኢየሱስም እነዚህም ምሳሌዎች ከጨረሰ በኋላ ከዚያ ሄደ።",
    "54": "ወደ ገዛ አገሩም መጥቶ እስኪገረሙ ድረስ በምኩራባቸው ያስተምራቸው ነበር፤ እንዲህም አሉ፦ ይህን ጥበብና ተአምራት ይህ ከወዴት አገኘው?",
    "55": "ይህ የፀራቢ ልጅ አይደለምን? እናቱስ ማርያም ትባል የለምን? ወንድሞቹስ ያእቆብና ዮሳ ስምኦንም ይሁዳም አይደሉምን?",
    "56": "እህቶቹስ ሁሉ በእኛ ዘንድ ያሉ አይደሉምን? እንኪያስ ይህን ሁሉ ከወዴት አገኘው? ተሰናከሉበትም።",
    "57": "ኢየሱስ ግን፦ ነቢይ ከገዛ አገሩና ከገዛ ቤቱ በቀር ሳይከበር አይቀርም አላቸው።",
    "58": "በአለማመናቸውም ምክንያት በዚያ ብዙ ተአምራት አላደረገም።"
}