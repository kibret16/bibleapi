{
    "1": "ኢየሱስም እነዚህን ቃሎች ሁሉ በፈፀመ ጊዜ፥",
    "2": "ለደቀ መዛሙርቱ፦ ከሁለት ቀን በኋላ ፋሲካ እንዲሆን ታውቃላችሁ፥ የሰው ልጅም ሊሰቀል አልፎ ይሰጣል አለ።",
    "3": "በዚያን ጊዜ የካህናት አለቆች የህዝብም ሽማግሎች ቀያፋ በሚባለው በሊቀ ካህናቱ ግቢ ተሰበሰቡ፥",
    "4": "ኢየሱስንም በተንኮል ሊያስይዙት ሊገድሉትም ተማከሩ፤",
    "5": "ነገር ግን፦ በህዝቡ ዘንድ ሁከት እንዳይነሳ በበአል አይሁን አሉ።",
    "6": "ኢየሱስም በቢታንያ በለምፃሙ በስምኦን ቤት ሳለ፥",
    "7": "አንዲት ሴት ዋጋው እጅግ የበዛ ሽቱ የሞላው የአልባስጥሮስ ብልቃጥ ይዛ ወደ እርሱ ቀረበች በማእድም ተቀምጦ ሳለ በራሱ ላይ አፈሰሰችው።",
    "8": "ደቀ መዛሙርቱም ይህን አይተው ተቆጡና፦ ይህ ጥፋት ለምንድር ነው?",
    "9": "ይህ በብዙ ዋጋ ተሽጦ ለድሆች ሊሰጥ ይቻል ነበርና አሉ።",
    "10": "ኢየሱስም ይህን አውቆ እንዲህ አላቸው፦ መልካም ስራ ሰርታልኛለችና ሴቲቱንስ ስለ ምን ታደክሙአታላችሁ?",
    "11": "ድሆች ሁልጊዜ ከእናንተ ጋር ይኖራሉና፥ እኔ ግን ሁልጊዜ ከእናንተ ጋር አልኖርም፤",
    "12": "እርስዋ ይህን ሽቱ በሰውነቴ ላይ አፍስሳ ለመቃብሬ አደረገች።",
    "13": "እውነት እላችኋለሁ፥ ይህ ወንጌል በአለም ሁሉ በማናቸውም ስፍራ በሚሰበክበት እርስዋ ያደረገችው ደግሞ ለእርስዋ መታሰቢያ እንዲሆን ይነገራል።",
    "14": "በዚያን ጊዜ የአስቆሮቱ ይሁዳ የሚባለው ከአስራ ሁለቱ አንዱ ወደ ካህናት አለቆች ሄዶ።",
    "15": "ምን ልትሰጡኝ ትወዳላችሁ እኔም አሳልፌ እሰጣችኋለሁ? እነርሱም ሰላሳ ብር መዘኑለት።",
    "16": "ከዚያችም ሰአት ጀምሮ አሳልፎ ሊሰጠው ምቹ ጊዜ ይሻ ነበር።",
    "17": "በቂጣው በአል በመጀመሪያ ቀን ደቀ መዛሙርቱ ወደ ኢየሱስ ቀርበው፦ ፋሲካን ትበላ ዘንድ ወዴት ልናሰናዳልህ ትወዳለህ አሉት።",
    "18": "እርሱም፦ ወደ ከተማ ከእገሌ ዘንድ ሄዳችሁ፦ መምህር፦ ጊዜዬ ቀርቦአል፤ ከደቀ መዛሙርቴ ጋር ከአንተ ዘንድ ፋሲካን አደርጋለሁ ይላል በሉት አለ።",
    "19": "ደቀ መዛሙርቱም ኢየሱስ እንዳዘዛቸው አደረጉ ፋሲካንም አሰናዱ።",
    "20": "በመሸም ጊዜ ከአስራ ሁለቱ ደቀ መዛሙርቱ ጋር በማእድ ተቀመጠ።",
    "21": "ሲበሉም፦ እውነት እላችኋለሁ፥ ከእናንተ አንዱ እኔን አሳልፎ ይሰጣል አለ።",
    "22": "እጅግም አዝነው እያንዳንዱ፦ ጌታ ሆይ፥ እኔ እሆንን? ይሉት ጀመር።",
    "23": "እርሱም መልሶ፦ ከእኔ ጋር እጁን በወጭቱ ያጠለቀ፥ እኔን አሳልፎ የሚሰጥ እርሱ ነው።",
    "24": "የሰው ልጅስ ስለ እርሱ እንደ ተፃፈ ይሄዳል፥ ነገር ግን የሰው ልጅ አልፎ ለሚሰጥበት ለዚያ ሰው ወዮለት፤ ያ ሰው ባልተወለደ ይሻለው ነበር አለ።",
    "25": "አሳልፎ የሚሰጠው ይሁዳም መልሶ፦ መምህር ሆይ፥ እኔ እሆንን? አለ፤ አንተ አልህ አለው።",
    "26": "ሲበሉም ኢየሱስ እንጀራን አንስቶ ባረከ ቆርሶም ለደቀ መዛሙርቱ ሰጠና፦ እንካችሁ፥ ብሉ ይህ ስጋዬ ነው አለ።",
    "27": "ፅዋንም አንስቶ አመስግኖም ሰጣቸው እንዲህም አለ፦ ሁላችሁ ከእርሱ ጠጡ፤",
    "28": "ስለ ብዙዎች ለሃጢአት ይቅርታ የሚፈስ የአዲስ ኪዳን ደሜ ይህ ነው።",
    "29": "ነገር ግን እላችኋለሁ፥ በአባቴ መንግስት ከእናንተ ጋር ከዚህ ከወይን ፍሬ አዲሱን እስከምጠጣበት እስከዚያ ቀን ድረስ ከዛሬ ጀምሬ አልጠጣውም።",
    "30": "መዝሙርም ከዘመሩ በኋላ ወደ ደብረ ዘይት ወጡ።",
    "31": "በዚያን ጊዜ ኢየሱስ፦ በዚች ሌሊት ሁላችሁ በእኔ ትሰናከላላችሁ፤ እረኛውን እመታለሁ የመንጋውም በጎች ይበተናሉ የሚል ተፅፎአልና፤",
    "32": "ከተነሳሁ በኋላ ግን ወደ ገሊላ እቀድማችኋለሁ አላቸው።",
    "33": "ጴጥሮስም መልሶ፦ ሁሉም በአንተ ቢሰናከሉ እኔ ከቶ አልሰናከልም አለው።",
    "34": "ኢየሱስ፦ እውነት እልሃለሁ፥ በዚች ሌሊት ዶሮ ሳይጮህ ሶስት ጊዜ ትክደኛለህ አለው።",
    "35": "ጴጥሮስ፦ ከአንተ ጋር መሞት እንኳ የሚያስፈልገኝ ቢሆን፥ ከቶ አልክድህም አለው። ደቀ መዛሙርቱ ሁሉ ደግሞ እንደዚሁ አሉ።",
    "36": "በዚያን ጊዜ ኢየሱስ ከእነርሱ ጋር ጌቴሴማኒ ወደምትባል ስፍራ መጣ ደቀ መዛሙርቱንም፦ ወዲያ ሄጄ ስፀልይ ሳለ በዚህ ተቀመጡ አላቸው።",
    "37": "ጴጥሮስንም ሁለቱንም የዘብዴዎስን ልጆች ወስዶ ሊያዝን ሊተክዝም ጀመር።",
    "38": "ነፍሴ እስከ ሞት ድረስ እጅግ አዘነች፤ በዚህ ቆዩ ከእኔም ጋር ትጉ አላቸው።",
    "39": "ጥቂትም ወደ ፊት እልፍ ብሎ በፊቱ ወደቀና ሲፀልይ፦ አባቴ፥ ቢቻልስ፥ ይህች ፅዋ ከእኔ ትለፍ፤ ነገር ግን አንተ እንደምትወድ ይሁን እንጂ እኔ እንደምወድ አይሁን አለ።",
    "40": "ወደ ደቀ መዛሙርቱም መጣ፤ ተኝተውም አገኛቸውና ጴጥሮስን፦ እንዲሁም ከእኔ ጋር አንዲት ሰአት እንኳ ልትተጉ አልቻላችሁምን?",
    "41": "ወደ ፈተና እንዳትገቡ ትጉና ፀልዩ፤ መንፈስስ ተዘጋጅታለች ስጋ ግን ደካማ ነው አለው።",
    "42": "ደግሞ ሁለተኛ ሄዶ ፀለየና፦ አባቴ፥ ይህች ፅዋ ሳልጠጣት ታልፍ ዘንድ የማይቻል እንደ ሆነ፥ ፈቃድህ ትሁን አለ።",
    "43": "ደግሞም መጥቶ አይኖቻቸው በእንቅልፍ ከብደው ነበርና ተኝተው አገኛቸው።",
    "44": "ደግሞም ትቶአቸው ሄደ፥ ሶስተኛም ያንኑ ቃል ደግሞ ፀለየ።",
    "45": "ከዚያ ወዲያ ወደ ደቀ መዛሙርቱ መጥቶ፦ እንግዲህስ ተኙ እረፉም፤ እነሆ፥ ሰአቲቱ ቀርባለች የሰው ልጅም በሃጢአተኞች እጅ አልፎ ይሰጣል።",
    "46": "ተነሱ፥ እንሂድ፤ እነሆ፥ አሳልፎ የሚሰጠኝ ቀርቦአል አላቸው።",
    "47": "ይህንም ገና ሲናገር፥ እነሆ፥ ከአስራ ሁለቱ አንዱ ይሁዳ መጣ፥ ከእርሱም ጋር ብዙ ህዝብ ሰይፍና ጎመድ ይዘው ከካህናት አለቆችና ከህዝቡ ሽማግሎች ዘንድ መጡ።",
    "48": "አሳልፎ የሚሰጠውም፦ የምስመው እርሱ ነው፤ ያዙት ብሎ ምልክት ሰጥቶአቸው ነበር።",
    "49": "ወዲያውም ወደ ኢየሱስ ቀረበና፦ መምህር ሆይ፥ ሰላም ለአንተ ይሁን ብሎ ሳመው።",
    "50": "ኢየሱስም፦ ወዳጄ ሆይ፥ ለምን ነገር መጣህ? አለው። በዚያን ጊዜ ቀረቡ እጃቸውንም በኢየሱስ ላይ ጭነው ያዙት።",
    "51": "እነሆም፥ ከኢየሱስ ጋር ከነበሩት አንዱ እጁን ዘርግቶ ሰይፉን መዘዘና የሊቀ ካህናቱን ባርያ መትቶ ጆሮውን ቆረጠው።",
    "52": "በዚያን ጊዜ ኢየሱስ እንዲህ አለው፦ ሰይፍ የሚያነሱ ሁሉ በሰይፍ ይጠፋሉና ሰይፍህን ወደ ስፍራው መልስ።",
    "53": "ወይስ አባቴን እንድለምን እርሱም አሁን ከአስራ ሁለት ጭፍሮች የሚበዙ መላእክት እንዲሰድልኝ የማይቻል ይመስልሃልን?",
    "54": "እንዲህ ከሆነስ፦ እንደዚህ ሊሆን ይገባል የሚሉ መፃህፍት እንዴት ይፈፀማሉ?",
    "55": "በዚያን ሰአት ኢየሱስ ለህዝቡ፦ ወንበዴን እንደምትይዙ ሰይፍና ጎመድ ይዛችሁ ልትይዙኝ ወጣችሁን? በመቅደስ እለት እለት እያስተማርሁ ከእናንተ ጋር ስቀመጥ ሳለሁ አልያዛችሁኝም።",
    "56": "ነገር ግን ይህ ሁሉ የሆነ የነቢያት መፃህፍት ይፈፀሙ ዘንድ ነው አለ። በዚያን ጊዜ ደቀ መዛሙርቱ ሁሉ ትተውት ሸሹ።",
    "57": "ኢየሱስን የያዙትም ፃፎችና ሽማግሎች ወደ ተከማቹበት ወደ ሊቀ ካህናቱ ወደ ቀያፋ ወሰዱት።",
    "58": "ጴጥሮስ ግን እስከ ሊቀ ካህናቱ ግቢ ድረስ ሩቅ ሆኖ ተከተለው፥ የነገሩንም ፍፃሜ ያይ ዘንድ ወደ ውስጥ ገብቶ ከሎሌዎቹ ጋር ተቀመጠ።",
    "59": "የካህናት አለቆችና ሽማግሎች ሸንጎውም ሁሉ እንዲገድሉት በኢየሱስ ላይ የሃሰት ምስክር ይፈልጉ ነበር፥ አላገኙም፤",
    "60": "ብዙም የሃሰት ምስክሮች ምንም ቢቀርቡ አላገኙም።",
    "61": "በኋላም ሁለት ቀርበው፦ ይህ ሰው፦ የእግዚአብሔርን ቤተ መቅደስ አፍርሼ በሶስት ቀን ልሰራው እችላለሁ ብሎአል አሉ።",
    "62": "ሊቀ ካህናቱም ተነስቶ፦ እነዚህ ለሚመሰክሩብህ አንድ ስንኳ አትመልስምን? አለው።",
    "63": "ኢየሱስ ግን ዝም አለ፦ ሊቀ ካህናቱም፦ አንተ የእግዚአብሔር ልጅ ክርስቶስ የሆንህ እንደ ሆነ እንድትነግረን በህያው እግዚአብሔር አምልሃለሁ አለው።",
    "64": "ኢየሱስም፦ አንተ አልህ ነገር ግን እላችኋለሁ፥ ከእንግዲህ ወዲህ የሰው ልጅ በሃይል ቀኝ ሲቀመጥ በሰማይም ደመና ሲመጣ ታያላችሁ አለው።",
    "65": "በዚያን ጊዜ ሊቀ ካህናቱ ልብሱን ቀዶ፦ ተሳድቦአል እንግዲህ ወዲህ ምስክሮች ስለ ምን ያስፈልገናል? እነሆ፥ ስድቡን አሁን ሰምታችኋል፤ ምን ይመስላችኋል? አለ።",
    "66": "እርሱም፦ ሞት ይገባዋል ብለው መለሱ።",
    "67": "በዚያን ጊዜ በፊቱ ተፉበት፤ ጎሰሙትም፥ ሌሎችም በጥፊ መትተው፦ ክርስቶስ ሆይ፥ በጥፊ የመታህ ማን ነው?",
    "68": "ትንቢት ተናገርልን አሉ።",
    "69": "ጴጥሮስም ከቤት ውጭ በአጥሩ ግቢ ተቀምጦ ነበር፤ አንዲት ገረድም ወደ እርሱ ቀርባ፦ አንተ ደግሞ ከገሊላው ከኢየሱስ ጋር ነበርህ አለችው።",
    "70": "እርሱ ግን፦ የምትዪውን አላውቀውም ብሎ በሁሉ ፊት ካደ።",
    "71": "ወደ በሩም ሲወጣ ሌላይቱ አየችውና በዚያ ላሉት፦ ይህ ደግሞ ከናዝሬቱ ከኢየሱስ ጋር ነበረ አለች።",
    "72": "ዳግመኛም ሲምል፦ ሰውየውን አላውቀውም ብሎ ካደ።",
    "73": "ጥቂትም ቆይተው በዚያ ቆመው የነበሩ ቀርበው ጴጥሮስን፦ አነጋገርህ ይገልጥሃልና በእውነት አንተ ደግሞ ከእነርሱ ወገን ነህ አሉት።",
    "74": "በዚያን ጊዜ፦ ሰውየውን አላውቀውም ብሎ ሊራገምና ሊምል ጀመረ። ወዲያውም ዶሮ ጮኸ።",
    "75": "ጴጥሮስም፦ ዶሮ ሳይጮህ ሶስት ጊዜ ትክደኛለህ ያለው የኢየሱስ ቃል ትዝ አለው፤ ወደ ውጭም ወጥቶ መራራ ልቅሶ አለቀሰ።"
}