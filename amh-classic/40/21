{
    "1": "ወደ ኢየሩሳሌምም ቀርበው ወደ ደብረ ዘይት ወደ ቤተ ፋጌ ሲደርሱ፥ ያንጊዜ ኢየሱስ ከደቀ መዛሙርቱ ሁለት ላከ፥",
    "2": "እንዲህም አላቸው፦ በፊታችሁ ወዳለችው መንደር ሂዱ፥ በዚያን ጊዜም የታሰረችን አህያ ውርንጫም ከእርስዋ ጋር ታገኛላችሁ፤ ፈትታችሁ አምጡልኝ።",
    "3": "ማንም አንዳች ቢላችሁ፦ ለጌታ ያስፈልጉታል በሉ፤ ወዲያውም ይሰዳቸዋል።",
    "4-5": "ለፅዮን ልጅ፦ እነሆ፥ ንጉስሽ የዋህ ሆኖ በአህያ ላይና በአህያይቱ ግልገል በውርንጫይቱ ላይ ተቀምጦ ወደ አንቺ ይመጣል በሉአት ተብሎ በነቢይ የተነገረው ይፈፀም ዘንድ ይህ ሆነ።",
    "6": "ደቀ መዛሙርቱም ሄደው ኢየሱስ እንዳዘዛቸው አደረጉ፥",
    "7": "አህያይቱንና ውርንጫዋንም አመጡለት፥ ልብሳቸውንም በእነርሱ ላይ ጫኑ፥ ተቀመጠባቸውም።",
    "8": "ከህዝቡም እጅግ ብዙዎች ልብሳቸውን በመንገድ ላይ አነጠፉ፥ ሌሎችም ከዛፍ ጫፍ ጫፉን እየቆረጡ በመንገድ ላይ ያነጥፉ ነበር።",
    "9": "የሚቀድሙትም ህዝብ የሚከተሉትም፦ ሆሳእና ለዳዊት ልጅ በጌታ ስም የሚመጣ የተባረከ ነው፤ ሆሳእና በአርያም እያሉ ይጮሁ ነበር።",
    "10": "ወደ ኢየሩሳሌምም በገባ ጊዜ መላው ከተማ፦ ይህ ማን ነው? ብሎ ተናወጠ።",
    "11": "ህዝቡም፦ ይህ ከገሊላ ናዝሬት የመጣ ነቢዩ ኢየሱስ ነው አሉ።",
    "12": "ኢየሱስም ወደ መቅደስ ገባና በመቅደስ የሚሸጡትንና የሚገዙትን ሁሉ አወጣ፥ የገንዘብ ለዋጮችንም ገበታዎች የርግብ ሻጮችንም ወንበሮች ገለበጠና፦",
    "13": "ቤቴ የፀሎት ቤት ትባላለች ተብሎ ተፅፎአል፥ እናንተ ግን የወንበዶች ዋሻ አደረጋችኋት አላቸው።",
    "14": "በመቅደስም እውሮችና አንካሶች ወደ እርሱ ቀረቡና ፈወሳቸው።",
    "15": "ነገር ግን የካህናት አለቆችና ፃፎች ያደረገውን ድንቃ ድንቅ በመቅደስም፦ ሆሳእና ለዳዊት ልጅ እያሉ የሚጮሁትን ልጆች ባዩ ጊዜ፥ ተቆጥተው፦",
    "16": "እነዚህ የሚሉትን አትሰማምን? አሉት። ኢየሱስም፦ እሰማለሁ፤ ከህፃናትና ከሚጠቡት አፍ ምስጋናን ለራስህ አዘጋጀህ የሚለውን ቃል ከቶ አላነበባችሁምን? አላቸው።",
    "17": "ትቶአቸውም ከከተማ ወደ ቢታንያ ወጣ በዚያም አደረ።",
    "18": "በማለዳም ወደ ከተማ ሲመለስ ተራበ።",
    "19": "በመንገድም አጠገብ በለስ አይቶ ወደ እርስዋ መጣ፤ ከቅጠልም ብቻ በቀር ምንም አላገኘባትምና፦ ለዘላለሙ ፍሬ አይገኝብሽ አላት። በለሲቱም ያንጊዜውን ደረቀች።",
    "20": "ደቀ መዛሙርቱም ይህን አይተው፦ በለሲቱ ያንጊዜውን እንዴት ደረቀች? ብለው ተደነቁ።",
    "21": "ኢየሱስም መልሶ፦ እውነት እላችኋለሁ፥ እምነት ቢኖራችሁ ባትጠራጠሩም፥ በበለሲቱ እንደ ሆነባት ብቻ አታደርጉም፤ ነገር ግን ይህን ተራራ እንኳ፦ ተነቅለህ ወደ ባህር ተወርወር ብትሉት ይሆናል፤",
    "22": "አምናችሁም በፀሎት የምትለምኑትን ሁሉ ትቀበላላችሁ አላቸው።",
    "23": "ወደ መቅደስም ገብቶ ሲያስተምር የካህናት አለቆችና የህዝብ ሽማግሎች ወደ እርሱ ቀረቡና፦ በምን ስልጣን እነዚህን ታደርጋለህ? ይህንስ ስልጣን ማን ሰጠህ? አሉት።",
    "24": "ኢየሱስም መልሶ፦ እኔ ደግሞ አንዲት ነገር እጠይቃችኋለሁ፤ እናንተም ያችን ብትነግሩኝ እኔ ደግሞ እነዚህን በምን ስልጣን እንዳደርግ እነግራችኋለሁ፤",
    "25": "የዮሃንስ ጥምቀት ከወዴት ነበረች? ከሰማይን ወይስ ከሰው? አላቸው። እነርሱም እርስ በርሳቸው ሲነጋገሩ፦ ከሰማይ ብንል፦ እንኪያስ ስለ ምን አላመናችሁበትም? ይለናል፤",
    "26": "ከሰው ግን ብንል፥ ዮሃንስን ሁሉም እንደ ነቢይ ያዩታልና ህዝቡን እንፈራለን አሉ።",
    "27": "ለኢየሱስም መልሰው፦ አናውቅም አሉት። እርሱም ደግሞ፦ እኔም በምን ስልጣን እነዚህን እንዳደርግ አልነግራችሁም አላቸው።",
    "28": "ነገር ግን ምን ይመስላችኋል? አንድ ሰው ሁለት ልጆች ነበሩት፤ ወደ አንደኛው ቀርቦ፦ ልጄ ሆይ፥ ዛሬ ሂድና በወይኔ አትክልት ስራ አለው።",
    "29": "እርሱም መልሶ፦ አልወድም አለ፤ ኋላ ግን ተፀፀተና ሄደ።",
    "30": "ወደ ሁለተኛውም ቀርቦ እንዲሁ አለው እርሱም መልሶ፦ እሺ ጌታዬ አለ፤ ነገር ግን አልሄደም።",
    "31": "ከሁለቱ የአባቱን ፈቃድ ያደረገ ማን ነው? ፊተኛው አሉት። ኢየሱስ እንዲህ አላቸው፦ እውነት እላችኋለሁ፥ ቀራጮችና ጋለሞቶች ወደ እግዚአብሔር መንግስት በመግባት ይቀድሙአችኋል።",
    "32": "ዮሃንስ በፅድቅ መንገድ መጥቶላችሁ ነበርና፥ አላመናችሁበትም፤ ቀራጮችና ጋለሞቶች ግን አመኑበት፤ እናንተም ይህን አይታችሁ ታምኑበት ዘንድ በኋላ ንስሃ አልገባችሁም።",
    "33": "ሌላ ምሳሌ ስሙ። የወይን አትክልት የተከለ ባለቤት ሰው ነበረ፤ ቅጥርም ቀጠረለት፥ መጥመቂያም ማሰለት፥ ግንብም ሰራና ለገበሬዎች አከራይቶ ወደ ሌላ አገር ሄደ።",
    "34": "የሚያፈራበትም ጊዜ ሲቀርብ፥ ፍሬውን ሊቀበሉ ባሮቹን ወደ ገበሬዎች ላከ።",
    "35": "ገበሬዎቹም ባሮቹን ይዘው አንዱን ደበደቡት አንዱንም ገደሉት ሌላውንም ወገሩት።",
    "36": "ደግሞ ከፊተኞች የሚበዙ ሌሎች ባሮችን ላከ፥ እንዲሁም አደረጉባቸው።",
    "37": "በኋላ ግን፦ ልጄንስ ያፍሩታል ብሎ ልጁን ላከባቸው።",
    "38": "ገበሬዎቹ ግን ልጁን ባዩ ጊዜ እርስ በርሳቸው፦ ወራሹ ይህ ነው፤ ኑ፥ እንግደለውና ርስቱን እናግኝ ተባባሉ።",
    "39": "ይዘውም ከወይኑ አትክልት አወጡና ገደሉት።",
    "40": "እንግዲህ የወይኑ አትክልት ጌታ በሚመጣ ጊዜ በእነዚህ ገበሬዎች ምን ያደርግባቸዋል?",
    "41": "እነርሱም፦ ክፉዎችን በክፉ ያጠፋቸዋል፥ የወይኑንም አትክልት ፍሬውን በየጊዜው ለሚያስረክቡ ለሌሎች ገበሬዎች ይሰጠዋል አሉት።",
    "42": "ኢየሱስ እንዲህ አላቸው፦ ግንበኞች የናቁት ድንጋይ እርሱ የማእዘን ራስ ሆነ፤ ይህም ከጌታ ዘንድ ሆነ፥ ለአይኖቻችንም ድንቅ ነው የሚለውን ከቶ በመፅሃፍ አላነበባችሁምን?",
    "43": "ስለዚህ እላችኋለሁ፥ የእግዚአብሔር መንግስት ከእናንተ ትወሰዳለች ፍሬዋንም ለሚያደርግ ህዝብ ትሰጣለች።",
    "44": "በዚህም ድንጋይ ላይ የሚወድቅ ይቀጠቀጣል፤ ድንጋዩ ግን የሚወድቅበትን ሁሉ ይፈጨዋል።",
    "45": "የካህናት አለቆችና ፈሪሳውያንም ምሳሌዎቹን ሰምተው ስለ እነርሱ እንደ ተናገረ አስተዋሉ፤",
    "46": "ሊይዙትም ሲፈልጉት ሳሉ ህዝቡ እንደ ነቢይ ስላዩት ፈሩአቸው።"
}