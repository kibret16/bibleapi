{
    "1": "ኢየሱስም ከመቅደስ ወጥቶ ሄደ፥ ደቀ መዛሙርቱም የመቅደሱን ግንቦች ሊያሳዩት ቀረቡ።",
    "2": "እርሱ ግን መልሶ፦ ይህን ሁሉ ታያላችሁን? እውነት እላችኋለሁ፥ ድንጋይ በድንጋይ ላይ ሳይፈርስ በዚህ አይቀርም አላቸው።",
    "3": "እርሱም በደብረ ዘይት ተቀምጦ ሳለ፥ ደቀ መዛሙርቱ ለብቻቸው ወደ እርሱ ቀርበው፦ ንገረን፥ ይህ መቼ ይሆናል? የመምጣትህና የአለም መጨረሻ ምልክቱስ ምንድር ነው? አሉት።",
    "4": "ኢየሱስም መልሶ እንዲህ አላቸው፦ ማንም እንዳያስታችሁ ተጠንቀቁ።",
    "5": "ብዙዎች፦ እኔ ክርስቶስ ነኝ እያሉ በስሜ ይመጣሉና፤ ብዙዎችንም ያስታሉ።",
    "6": "ጦርንም የጦርንም ወሬ ትሰሙ ዘንድ አላችሁ፤ ይህ ሊሆን ግድ ነውና ተጠበቁ፥ አትደንግጡ፤ ዳሩ ግን መጨረሻው ገና ነው።",
    "7": "ህዝብ በህዝብ ላይ መንግስትም በመንግስት ላይ ይነሳልና፥ ራብም ቸነፈርም የምድርም መናወጥ በልዩ ልዩ ስፍራ ይሆናል፤",
    "8": "እነዚህም ሁሉ የምጥ ጣር መጀመሪያ ናቸው።",
    "9": "በዚያን ጊዜ ለመከራ አሳልፈው ይሰጡአችኋል ይገድሉአችሁማል፥ ስለ ስሜም በአህዛብ ሁሉ የተጠላችሁ ትሆናላችሁ።",
    "10": "በዚያን ጊዜም ብዙዎች ይሰናከላሉ እርስ በርሳቸውም አሳልፈው ይሰጣጣሉ እርስ በርሳቸውም ይጣላሉ፤",
    "11": "ብዙ ሃሰተኞች ነቢያትም ይነሳሉ ብዙዎችንም ያስታሉ፤",
    "12": "ከአመፃም ብዛት የተነሳ የብዙ ሰዎች ፍቅር ትቀዘቅዛለች።",
    "13": "እስከ መጨረሻ የሚፀና ግን እርሱ ይድናል።",
    "14": "ለአህዛብም ሁሉ ምስክር እንዲሆን ይህ የመንግስት ወንጌል በአለም ሁሉ ይሰበካል፥ በዚያን ጊዜም መጨረሻው ይመጣል።",
    "15": "እንግዲህ በነቢዩ በዳንኤል የተባለውን የጥፋትን ርኩሰት በተቀደሰችው ስፍራ ቆሞ ስታዩ፥ አንባቢው ያስተውል፥",
    "16": "በዚያን ጊዜ በይሁዳ ያሉት ወደ ተራራዎች ይሽሹ፥",
    "17": "በሰገነትም ያለ በቤቱ ያለውን ሊወስድ አይውረድ፥",
    "18": "በእርሻም ያለ ልብሱን ይወስድ ዘንድ ወደ ኋላው አይመለስ።",
    "19": "በዚያችም ወራት ለርጉዞችና ለሚያጠቡ ወዮላቸው።",
    "20": "ነገር ግን ሽሽታችሁ በክረምት ወይም በሰንበት እንዳይሆን ፀልዩ፤",
    "21": "በዚያን ጊዜ ከአለም መጀመሪያ ጀምሮ እስከ ዛሬ ድረስ ያልሆነ እንግዲህም ከቶ የማይሆን ታላቅ መከራ ይሆናልና።",
    "22": "እነዚያ ቀኖችስ ባያጥሩ ስጋ የለበሰ ሁሉ ባልዳነም ነበር፤ ነገር ግን እነዚያ ቀኖች ስለ ተመረጡት ሰዎች ያጥራሉ።",
    "23": "በዚያን ጊዜ ማንም፦ እነሆ፥ ክርስቶስ ከዚህ አለ ወይም፦ ከዚያ አለ ቢላችሁ አትመኑ፤",
    "24": "ሃሰተኞች ክርስቶሶችና ሃሰተኞች ነቢያት ይነሳሉና፥ ቢቻላቸውስ የተመረጡትን እንኳ እስኪያስቱ ድረስ ታላላቅ ምልክትና ድንቅ ያሳያሉ።",
    "25": "እነሆ፥ አስቀድሜ ነገርኋችሁ።",
    "26": "እንግዲህ፦ እነሆ፥ በበረሃ ነው ቢሉአችሁ፥ አትውጡ፤ እነሆ፥ በእልፍኝ ነው ቢሉአችሁ፥ አትመኑ፤",
    "27": "መብረቅ ከምስራቅ ወጥቶ እስከ ምእራብ እንደሚታይ፥ የሰው ልጅ መምጣት እንዲሁ ይሆናልና፤",
    "28": "በድን ወዳለበት በዚያ አሞራዎች ይሰበሰባሉ።",
    "29": "ከዚያች ወራትም መከራ በኋላ ወዲያው ፀሃይ ይጨልማል፥ ጨረቃም ብርሃንዋን አትሰጥም፥ ከዋክብትም ከሰማይ ይወድቃሉ፥",
    "30": "የሰማያትም ሃይላት ይናወጣሉ። በዚያን ጊዜም የሰው ልጅ ምልክት በሰማይ ይታያል፥ በዚያን ጊዜም የምድር ወገኖች ሁሉ ዋይ ዋይ ይላሉ፥ የሰው ልጅንም በሃይልና በብዙ ክብር በሰማይ ደመና ሲመጣ ያዩታል፤",
    "31": "መላእክቱንም ከታላቅ መለከት ድምፅ ጋር ይልካቸዋል፥ ከሰማያትም ዳርቻ እስከ ዳርቻው ከአራቱ ነፋሳት ለእርሱ የተመረጡትን ይሰበስባሉ።",
    "32": "ምሳሌውንም ከበለስ ተማሩ፤ ጫፍዋ ሲለሰልስ ቅጠልዋም ሲያቆጠቁጥ፥ ያን ጊዜ በጋ እንደ ቀረበ ታውቃላችሁ፤",
    "33": "እንዲሁ እናንተ ደግሞ ይህን ሁሉ ስታዩ በደጅ እንደ ቀረበ እወቁ።",
    "34": "እውነት እላችኋለሁ፥ ይህ ሁሉ እስኪሆን ድረስ ይህ ትውልድ አያልፍም።",
    "35": "ሰማይና ምድር ያልፋሉ፥ ቃሌ ግን አያልፍም።",
    "36": "ስለዚያች ቀንና ስለዚያች ሰአት ግን ከአባት ብቻ በቀር የሰማይ መላእክትም ቢሆኑ ልጅም ቢሆን የሚያውቅ የለም።",
    "37": "የኖህ ዘመን እንደ ነበረ የሰው ልጅ መምጣት እንዲሁ ይሆናልና።",
    "38": "በዚያች ወራት ከጥፋት ውሃ በፊት፥ ኖህ ወደ መርከብ እስከገባበት ቀን ድረስ፥ ሲበሉና ሲጠጡ ሲያገቡና ሲጋቡም እንደ ነበሩ፥",
    "39": "የጥፋት ውሃም መጥቶ ሁሉን እስከ ወሰደ ድረስ እንዳላወቁ፥ የሰው ልጅ መምጣት ደግሞ እንዲሁ ይሆናል።",
    "40": "በዚያን ጊዜ ሁለት ሰዎች በእርሻ ይሆናሉ፤ አንዱ ይወሰዳል አንዱም ይቀራል፤",
    "41": "ሁለት ሴቶች በወፍጮ ይፈጫሉ፤ አንዲቱ ትወሰዳለች አንዲቱም ትቀራለች።",
    "42": "ጌታችሁ በምን ሰአት እንዲመጣ አታውቁምና እንግዲህ ንቁ።",
    "43": "ያን ግን እወቁ፤ ባለቤት ከሌሊቱ በየትኛው ክፍል ሌባ እንዲመጣ ቢያውቅ ኖሮ፥ በነቃ ቤቱም ሊቆፈር ባልተወም ነበር።",
    "44": "ስለዚህ እናንተ ደግሞ ተዘጋጅታችሁ ኑሩ፥ የሰው ልጅ በማታስቡበት ሰአት ይመጣልና።",
    "45": "እንኪያስ ምግባቸውን በጊዜው ይሰጣቸው ዘንድ ጌታው በቤተ ሰዎች ላይ የሾመው ታማኝና ልባም ባርያ ማን ነው?",
    "46": "ጌታው መጥቶ እንዲህ ሲያደርግ የሚያገኘው ያ ባርያ ብፁእ ነው፤",
    "47": "እውነት እላችኋለሁ፥ ባለው ሁሉ ላይ ይሾመዋል።",
    "48": "ያ ክፉ ባርያ ግን፦ ጌታዬ እስኪመጣ ይዘገያል ብሎ በልቡ ቢያስብ፥",
    "49": "ባልንጀሮቹን ባሮች ሊመታ ቢጀምር ከሰካሮችም ጋር ቢበላና ቢጠጣ፥",
    "50": "የዚያ ባርያ ጌታ ባልጠበቃት ቀን ባላወቃትም ሰአት ይመጣል፥",
    "51": "ከሁለትም ይሰነጥቀዋል፥ እድሉንም ከግብዞች ጋር ያደርግበታል፤ በዚያ ልቅሶና ጥርስ ማፋጨት ይሆናል።"
}