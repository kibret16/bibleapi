{
    "1": "ህዝቡንም አይቶ ወደ ተራራ ወጣ፤ በተቀመጠም ጊዜ ደቀ መዛሙርቱ ወደ እርሱ ቀረቡ፤",
    "2": "አፉንም ከፍቶ አስተማራቸው እንዲህም አለ፦",
    "3": "በመንፈስ ድሆች የሆኑ ብፁአን ናቸው፥ መንግስተ ሰማያት የእነርሱ ናትና።",
    "4": "የሚያዝኑ ብፁአን ናቸው፥ መፅናናትን ያገኛሉና።",
    "5": "የዋሆች ብፁአን ናቸው፥ ምድርን ይወርሳሉና።",
    "6": "ፅድቅን የሚራቡና የሚጠሙ ብፁአን ናቸው፥ ይጠግባሉና።",
    "7": "የሚምሩ ብፁአን ናቸው፥ ይማራሉና።",
    "8": "ልበ ንፁሆች ብፁአን ናቸው፥ እግዚአብሔርን ያዩታልና።",
    "9": "የሚያስተራርቁ ብፁአን ናቸው፥ የእግዚአብሔር ልጆች ይባላሉና።",
    "10": "ስለ ፅድቅ የሚሰደዱ ብፁአን ናቸው፥ መንግስተ ሰማያት የእነርሱ ናትና።",
    "11": "ሲነቅፉአችሁና ሲያሳድዱአችሁ በእኔም ምክንያት ክፉውን ሁሉ በውሸት ሲናገሩባችሁ ብፁአን ናችሁ።",
    "12": "ዋጋችሁ በሰማያት ታላቅ ነውና ደስ ይበላችሁ፥ ሃሴትም አድርጉ፤ ከእናንተ በፊት የነበሩትን ነቢያትን እንዲሁ አሳድደዋቸዋልና።",
    "13": "እናንተ የምድር ጨው ናችሁ፤ ጨው አልጫ ቢሆን ግን በምን ይጣፍጣል? ወደ ውጭ ተጥሎ በሰው ከመረገጥ በቀር ወደ ፊት ለምንም አይጠቅምም።",
    "14": "እናንተ የአለም ብርሃን ናችሁ። በተራራ ላይ ያለች ከተማ ልትሰወር አይቻላትም።",
    "15": "መብራትንም አብርተው ከእንቅብ በታች አይደለም እንጂ በመቅረዙ ላይ ያኖሩታል በቤት ላሉት ሁሉም ያበራል።",
    "16": "መልካሙን ስራችሁን አይተው በሰማያት ያለውን አባታችሁን እንዲያከብሩ ብርሃናችሁ እንዲሁ በሰው ፊት ይብራ።",
    "17": "እኔ ህግንና ነቢያትን ለመሻር የመጣሁ አይምሰላችሁ፤ ልፈፅም እንጂ ለመሻር አልመጣሁም።",
    "18": "እውነት እላችኋለሁ፥ ሰማይና ምድር እስኪያልፍ ድረስ፥ ከህግ አንዲት የውጣ ወይም አንዲት ነጥብ ከቶ አታልፍም፥ ሁሉ እስኪፈፀም ድረስ።",
    "19": "እንግዲህ ከነዚህ ከሁሉ ካነሱት ትእዛዛት አንዲቱን የሚሽር ለሰውም እንዲሁ የሚያስተምር ማንም ሰው በመንግስተ ሰማያት ከሁሉ ታናሽ ይባላል፤ የሚያደርግ ግን የሚያስተምርም ማንም ቢሆን እርሱ በመንግስተ ሰማያት ታላቅ ይባላል።",
    "20": "እላችኋለሁና፦ ፅድቃችሁ ከፃፎችና ከፈሪሳውያን ፅድቅ ካልበለጠ፥ ወደ መንግስተ ሰማያት ከቶ አትገቡም።",
    "21": "ለቀደሙት፦ አትግደል እንደ ተባለ ሰምታችኋል፤ የገደለም ሁሉ ፍርድ ይገባዋል።",
    "22": "እኔ ግን እላችኋለሁ፥ በወንድሙ ላይ የሚቆጣ ሁሉ ፍርድ ይገባዋል፤ ወንድሙንም ጨርቃም የሚለው ሁሉ የሸንጎ ፍርድ ይገባዋል፤ ደንቆሮ የሚለውም ሁሉ የገሃነመ እሳት ፍርድ ይገባዋል።",
    "23": "እንግዲህ መባህን በመሰዊያው ላይ ብታቀርብ፥ በዚያም ወንድምህ አንዳች በአንተ ላይ እንዳለው ብታስብ፥",
    "24": "በዚያ በመሰዊያው ፊት መባህን ትተህ ሂድ፥ አስቀድመህም ከወንድምህ ጋር ታረቅ፥ በኋላም መጥተህ መባህን አቅርብ።",
    "25": "አብረኸው በመንገድ ሳለህ ከባላጋራህ ጋር ፈጥነህ ተስማማ፤ ባላጋራ ለዳኛ እንዳይሰጥህ ዳኛም ለሎሌው፥ ወደ ወህኒም ትጣላለህ፤",
    "26": "እውነት እልሃለሁ፥ የመጨረሻዋን ሳንቲም እስክትከፍል ድረስ ከቶ ከዚያ አትወጣም።",
    "27": "አታመንዝር እንደ ተባለ ሰምታችኋል።",
    "28": "እኔ ግን እላችኋለሁ፥ ወደ ሴት ያየ ሁሉ የተመኛትም ያን ጊዜ በልቡ ከእርስዋ ጋር አመንዝሮአል።",
    "29": "ቀኝ አይንህም ብታሰናክልህ አውጥተህ ከአንተ ጣላት፤ ሙሉ ሰውነትህ በገሃነም ከሚጣል ይልቅ ከአካላትህ አንድ ቢጠፋ ይሻልሃልና።",
    "30": "ቀኝ እጅህም ብታሰናክልህ ቆርጠህ ከአንተ ጣላት፤ ሙሉ ሰውነትህ በገሃነም ከሚጣል ይልቅ ከአካላትህ አንድ ቢጠፋ ይሻላልና።",
    "31": "ሚስቱን የሚፈታት ሁሉ የፍችዋን ፅህፈት ይስጣት ተባለ።",
    "32": "እኔ ግን እላችኋለሁ፥ ያለ ዝሙት ምክንያት ሚስቱን የሚፈታ ሁሉ አመንዝራ ያደርጋታል፥ የተፈታችውንም የሚያገባ ሁሉ ያመነዝራል።",
    "33": "ደግሞ ለቀደሙት፦ በውሸት አትማል ነገር ግን መሃላዎችህን ለጌታ ስጥ እንደተባለ ሰምታችኋል።",
    "34": "እኔ ግን እላችኋለሁ፦ ከቶ አትማሉ፤ በሰማይ አይሆንም የእግዚአብሔር ዙፋን ነውና፤",
    "35": "በምድርም አይሆንም የእግሩ መረገጫ ናትና፤ በኢየሩሳሌምም አይሆንም የታላቁ ንጉስ ከተማ ናትና፤",
    "36": "በራስህም አትማል፥ አንዲቱን ጠጉር ነጭ ወይም ጥቁር ልታደርግ አትችልምና።",
    "37": "ነገር ግን ቃላችሁ አዎን አዎን ወይም አይደለም አይደለም ይሁን፤ ከነዚህም የወጣ ከክፉው ነው።",
    "38": "አይን ስለ አይን ጥርስም ስለ ጥርስ እንደ ተባለ ሰምታችኋል።",
    "39": "እኔ ግን እላችኋለሁ፥ ክፉውን አትቃወሙ፤ ዳሩ ግን ቀኝ ጉንጭህን በጥፊ ለሚመታህ ሁሉ ሁለተኛውን ደግሞ አዙርለት፤",
    "40": "እንዲከስህም እጀ ጠባብህንም እንዲወስድ ለሚወድ መጎናፀፊያህን ደግሞ ተውለት፤",
    "41": "ማንም ሰው አንድ ምእራፍ ትሄድ ዘንድ ቢያስገድድህ ሁለተኛውን ከእርሱ ጋር ሂድ።",
    "42": "ለሚለምንህ ስጥ፥ ከአንተም ይበደር ዘንድ ከሚወደው ፈቀቅ አትበል።",
    "43": "ባልንጀራህን ውደድ ጠላትህንም ጥላ እንደ ተባለ ሰምታችኋል።",
    "44-45": "እኔ ግን እላችኋለሁ፥ በሰማያት ላለ አባታችሁ ልጆች ትሆኑ ዘንድ ጠላቶቻችሁን ውደዱ፥ የሚረግሙአችሁንም መርቁ፥ ለሚጠሉአችሁም መልካም አድርጉ፥ ስለሚያሳድዱአችሁም ፀልዩ፤ እርሱ በክፎዎችና በበጎዎች ላይ ፀሃይን ያወጣልና፥ በፃድቃንና በሃጢአተኞችም ላይ ዝናቡን ያዘንባልና።",
    "46": "የሚወዱአችሁን ብትወዱ ምን ዋጋ አላችሁ? ቀራጮችስ ያንኑ ያደርጉ የለምን?",
    "47": "ወንድሞቻችሁንም ብቻ እጅ ብትነሱ ምን ብልጫ ታደርጋላችሁ? አህዛብስ ያንኑ ያደርጉ የለምን?",
    "48": "እንግዲህ የሰማዩ አባታችሁ ፍፁም እንደ ሆነ እናንተ ፍፁማን ሁኑ።"
}