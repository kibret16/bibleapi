{
    "1": "አስራ ሁለቱን ደቀ መዛሙርቱን ወደ እርሱ ጠርቶ፥ እንዲያወጡአቸው በርኩሳን መናፍስት ላይ ደዌንና ህማምንም ሁሉ እንዲፈውሱ ስልጣን ሰጣቸው።",
    "2": "የአስራ ሁለቱም ሃዋርያት ስም ይህ ነው፤ መጀመሪያው ጴጥሮስ የተባለው ስምኦን ወንድሙ እንድርያስም፥ የዘብዴዎስ ልጅ ያእቆብም ወንድሙ ዮሃንስም፥",
    "3": "ፊልጶስም በርተሎሜዎስም፥ ቶማስም ቀራጩ ማቴዎስም፥ የእልፍዮስ ልጅ ያእቆብም ታዴዎስም የተባለው ልብድዮስ፥",
    "4": "ቀነናዊውም ስምኦን ደግሞም አሳልፎ የሰጠው የአስቆሮቱ ይሁዳ።",
    "5": "እነዚህን አስራ ሁለቱን ኢየሱስ ላካቸው፥ አዘዛቸውም፥ እንዲህም አለ፦ በአህዛብ መንገድ አትሂዱ፥ ወደ ሳምራውያንም ከተማ አትግቡ፤",
    "6": "ይልቅስ የእስራኤል ቤት ወደሚሆኑ ወደ ጠፉት በጎች ሂዱ እንጂ።",
    "7": "ሄዳችሁም፦ መንግስተ ሰማያት ቀርባለች ብላችሁ ስበኩ።",
    "8": "ድውዮችን ፈውሱ፤ ሙታንን አስነሱ፤ ለምፃሞችን አንፁ፤ አጋንንትን አውጡ፤ በከንቱ ተቀበላችሁ፥ በከንቱ ስጡ።",
    "9": "ወርቅ ወይም ብር ወይም ናስ በመቀነታችሁ፥",
    "10": "ወይም ለመንገድ ከረጢት ወይም ሁለት እጀ ጠባብ ወይም ጫማ ወይም በትር አታግኙ፤ ለሰራተኛ ምግቡ ይገባዋልና።",
    "11": "በምትገቡባትም በማናቸይቱም ከተማ ወይም መንደር፥ በዚያ የሚገባው ማን እንደ ሆነ በጥንቃቄ መርምሩ፤ እስክትወጡም ድረስ በዚያ ተቀመጡ።",
    "12": "ወደ ቤትም ስትገቡ ሰላምታ ስጡ፤",
    "13": "ቤቱም የሚገባው ቢሆን ሰላማችሁ ይድረስለት፤ ባይገባው ግን ሰላማችሁ ይመለስላችሁ።",
    "14": "ከማይቀበላችሁም ቃላችሁንም ከማይሰሙ ሁሉ፥ ከዚያ ቤት ወይም ከዚያች ከተማ ስትወጡ የእግራችሁን ትቢያ አራግፉ።",
    "15": "እውነት እላችኋለሁ፥ በፍርድ ቀን ከዚያች ከተማ ይልቅ ለሰዶምና ለገሞራ አገር ይቀልላቸዋል።",
    "16": "እነሆ፥ እኔ እንደ በጎች በተኩላዎች መካከል እልካችኋለሁ፤ ስለዚህ እንደ እባብ ልባሞች እንደ ርግብም የዋሆች ሁኑ።",
    "17": "ነገር ግን ወደ ሸንጎ አሳልፈው ይሰጡአችኋል፥ በምኩራቦቻቸውም ይገርፉአችኋልና ከሰዎች ተጠበቁ፤",
    "18": "ለእነርሱና ለአህዛብም ምስክር እንዲሆን፥ ስለ እኔ ወደ ገዥዎች ወደ ነገስታትም ትወሰዳላችሁ።",
    "19": "አሳልፈውም ሲሰጡአችሁ፥ የምትናገሩት በዚያች ሰአት ይሰጣችኋልና እንዴት ወይስ ምን እንድትናገሩ አትጨነቁ፤",
    "20": "በእናንተ የሚናገር የአባታችሁ መንፈስ ነው እንጂ፥ የምትናገሩ እናንተ አይደላችሁምና።",
    "21": "ወንድምም ወንድሙን፥ አባትም ልጁን ለሞት አሳልፎ ይሰጣል፥ ልጆችም በወላጆቻቸው ላይ ይነሳሉ ይገድሉአቸውማል።",
    "22": "በሁሉም ስለ ስሜ የተጠላችሁ ትሆናላችሁ፤ እስከ መጨረሻ የሚፀና ግን እርሱ ይድናል።",
    "23": "በአንዲቱ ከተማም መከራ ቢያሳዩአችሁ ወደ ሌላይቱ ሽሹ፤ እውነት እላችኋለሁና፥ የሰው ልጅ እስኪመጣ ድረስ የእስራኤልን ከተማዎች አትዘልቁም።",
    "24": "ደቀ መዝሙር ከመምህሩ፥ ባርያም ከጌታው አይበልጥም።",
    "25": "ደቀ መዝሙር እንደ መምህሩ፥ ባርያም እንደ ጌታው መሆኑ ይበቃዋል። ባለቤቱን ብኤል ዜቡል ካሉት፥ ቤተሰዎቹንማ እንዴት አብዝተው አይሉአቸው!",
    "26": "እንግዲህ አትፍሩአቸው፤ የማይገለጥ የተከደነ፥ የማይታወቅም የተሰወረ ምንም የለምና።",
    "27": "በጨለማ የምነግራችሁን በብርሃን ተናገሩ፤ በጆሮም የምትሰሙትን በሰገነት ላይ ስበኩ።",
    "28": "ስጋንም የሚገድሉትን ነፍስን ግን መግደል የማይቻላቸውን አትፍሩ፤ ይልቅስ ነፍስንም ስጋንም በገሃነም ሊያጠፋ የሚቻለውን ፍሩ።",
    "29": "ሁለት ድንቢጦች በአምስት ሳንቲም ይሸጡ የለምን? ከእነርሱም አንዲቱ ያለ አባታችሁ ፈቃድ በምድር ላይ አትወድቅም።",
    "30": "የእናንተስ የራሳችሁ ጠጉር ሁሉ እንኳ ተቆጥሮአል።",
    "31": "እንግዲህ አትፍሩ ከብዙ ድንቢጦች እናንተ ትበልጣላችሁ።",
    "32": "ስለዚህ በሰው ፊት ለሚመሰክርልኝ ሁሉ እኔ ደግሞ በሰማያት ባለው በአባቴ ፊት እመሰክርለታለሁ፤",
    "33": "በሰው ፊትም የሚክደኝን ሁሉ እኔ ደግሞ በሰማያት ባለው በአባቴ ፊት እክደዋለሁ።",
    "34": "በምድር ላይ ሰላምን ለማምጣት የመጣሁ አይምሰላችሁ፤ ሰይፍን እንጂ ሰላምን ለማምጣት አልመጣሁም።",
    "35": "ሰውን ከአባቱ፥ ሴት ልጅንም ከእናትዋ፥ ምራትንም ከአማትዋ እለያይ ዘንድ መጥቻለሁና፤",
    "36": "ለሰውም ቤተ ሰዎቹ ጠላቶች ይሆኑበታል።",
    "37": "ከእኔ ይልቅ አባቱን ወይም እናቱን የሚወድ ለእኔ ሊሆን አይገባውም፤ ከእኔ ይልቅም ወንድ ልጁን ወይም ሴት ልጁን የሚወድ ለእኔ ሊሆን አይገባውም፤",
    "38": "መስቀሉንም የማይዝ በኋላዬም የማይከተለኝ ለእኔ ሊሆን አይገባውም።",
    "39": "ነፍሱን የሚያገኝ ያጠፋታል፥ ነፍሱንም ስለ እኔ የሚያጠፋ ያገኛታል።",
    "40": "እናንተን የሚቀበል እኔን ይቀበላል፥ እኔንም የሚቀበል የላከኝን ይቀበላል።",
    "41": "ነቢይን በነቢይ ስም የሚቀበል የነቢይን ዋጋ ይወስዳል፥ ፃድቅንም በፃድቅ ስም የሚቀበል የፃድቁን ዋጋ ይወስዳል።",
    "42": "ማንም ከእነዚህ ከታናናሾቹ ለአንዱ ቀዝቃዛ ፅዋ ውሃ ብቻ በደቀ መዝሙር ስም የሚያጠጣ፥ እውነት እላችኋለሁ፥ ዋጋው አይጠፋበትም።"
}