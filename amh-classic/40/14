{
    "1": "በዚያ ዘመን የአራተኛው ክፍል ገዥ ሄሮድስ የኢየሱስን ዝና ሰማ፥",
    "2": "ለሎሌዎቹም፦ ይህ መጥምቁ ዮሃንስ ነው፤ እርሱ ከሙታን ተነስቶአል፥ ስለዚህም ሃይል በእርሱ ይደረጋል አለ።",
    "3": "ሄሮድስ በወንድሙ በፊልጶስ ሚስት በሄሮድያዳ ምክንያት ዮሃንስን አስይዞ አሳስሮት በወህኒ አኑሮት ነበርና፤",
    "4": "ዮሃንስ፦ እርስዋ ለአንተ ትሆን ዘንድ አልተፈቀደም ይለው ነበርና።",
    "5": "ሊገድለውም ወዶ ሳለ፥ ህዝቡ እንደ ነቢይ ስለ አዩት ፈራቸው።",
    "6": "ነገር ግን ሄሮድስ የተወለደበት ቀን በሆነ ጊዜ፥ የሄሮድያዳ ልጅ በመካከላቸው ዘፈነች ሄሮድስንም ደስ አሰኘችው፤",
    "7": "ስለዚህም የምትለምነውን ሁሉ እንዲሰጣት በመሃላ ተስፋ አደረገላት።",
    "8": "እርስዋም በእናትዋ ተመክራ፦ የመጥምቁን የዮሃንስን ራስ በዚህ በወጭት ስጠኝ አለችው።",
    "9": "ንጉሱም አዘነ፥ ነገር ግን ስለ መሃላው ከእርሱም ጋር ተቀምጠው ስላሉት ሰዎች እንዲሰጡአት አዘዘ፤",
    "10": "ልኮም የዮሃንስን ራስ በወህኒ አስቆረጠው።",
    "11": "ራሱንም በወጭት አምጥተው ለብላቴናይቱ ሰጡአት፥ ወደ እናትዋም ወሰደችው።",
    "12": "ደቀ መዛሙርቱም ቀርበው በድኑን ወሰዱና ቀበሩት፥ መጥተውም ለኢየሱስ አወሩለት።",
    "13": "ኢየሱስም በሰማ ጊዜ ከዚያ ብቻውን ወደ ምድረ በዳ በታንኳ ፈቀቅ አለ፤ ህዝቡም ሰምተው ከከተማዎቹ በእግር ተከተሉት።",
    "14": "ወጥቶም ብዙ ህዝብ አየና አዘነላቸው ድውዮቻቸውንም ፈወሰ።",
    "15": "በመሸም ጊዜ ደቀ መዛሙርቱ ወደ እርሱ ቀርበው፦ ቦታው ምድረ በዳ ነው አሁንም ሰአቱ አልፎአል፤ ወደ መንደሮች ሄደው ለራሳቸው ምግብ እንዲገዙ ህዝቡን አሰናብት አሉት።",
    "16": "ኢየሱስም፦ እናንተ የሚበሉትን ስጡአቸው እንጂ ሊሄዱ አያስፈልግም አላቸው።",
    "17": "እርሱም፦ ከአምስት እንጀራና ከሁለት አሳ በቀር በዚህ የለንም አሉት።",
    "18": "እርሱም፦ እነዚያን ወደዚህ አምጡልኝ አላቸው።",
    "19": "ህዝቡም በሳር ላይ እንዲቀመጡ አዘዘ፥ አምስቱንም እንጀራና ሁለቱን አሳ ይዞ ወደ ሰማይ አሻቅቦ አየና ባረከ፥ እንጀራውንም ቆርሶ ለደቀ መዛሙርቱ ሰጠ፥ ደቀ መዛሙርቱም ለህዝቡ።",
    "20": "ሁሉም በልተው ጠገቡ፥ የተረፈውንም ቁርስራሽ አስራ ሁለት መሶብ ሙሉ አነሱ።",
    "21": "ከሴቶችና ከልጆችም በቀር የበሉት አምስት ሺህ ወንዶች ያህሉ ነበር።",
    "22": "ወዲያውም ህዝቡን ሲያሰናብት ሳለ፥ ደቀ መዛሙርቱ በታንኳይቱ ገብተው ወደ ማዶ እንዲቀድሙት ግድ አላቸው።",
    "23": "ህዝቡንም አሰናብቶ ይፀልይ ዘንድ ብቻውን ወደ ተራራ ወጣ። በመሸም ጊዜ ብቻውን በዚያ ነበረ።",
    "24": "ታንኳይቱም አሁን በባህር መካከል ሳለች፥ ነፋስ ከወደ ፊት ነበርና በማእበል ትጨነቅ ነበር።",
    "25": "ከሌሊቱም በአራተኛው ክፍል ኢየሱስ በባህር ላይ እየሄደ ወደ እነርሱ መጣ።",
    "26": "ደቀ መዛሙርቱም በባህር ላይ ሲሄድ ባዩት ጊዜ፦ ምትሃት ነው ብለው ታወኩ በፍርሃትም ጮሁ።",
    "27": "ወዲያውም ኢየሱስ ተናገራቸውና፦ አይዞአችሁ፥ እኔ ነኝ፤ አትፍሩ አላቸው።",
    "28": "ጴጥሮስም መልሶ፦ ጌታ ሆይ፥ አንተስ ከሆንህ በውሃው ላይ ወደ አንተ እንድመጣ እዘዘኝ አለው።",
    "29": "እርሱም፦ ና አለው። ጴጥሮስም ከታንኳይቱ ወርዶ ወደ ኢየሱስ ሊደርስ በውሃው ላይ ሄደ።",
    "30": "ነገር ግን የነፋሱን ሃይል አይቶ ፈራ፥ ሊሰጥምም በጀመረ ጊዜ፦ ጌታ ሆይ፥ አድነኝ ብሎ ጮኸ።",
    "31": "ወዲያውም ኢየሱስ እጁን ዘርግቶ ያዘውና፦ አንተ እምነት የጎደለህ፥ ስለምን ተጠራጠርህ? አለው።",
    "32": "ወደ ታንኳይቱም በወጡ ጊዜ ነፋሱ ተወ።",
    "33": "በታንኳይቱም የነበሩት፦ በእውነት የእግዚአብሔር ልጅ ነህ ብለው ሰገዱለት።",
    "34": "ተሻግረውም ወደ ጌንሴሬጥ ምድር መጡ።",
    "35": "የዚያ ቦታ ሰዎችም ባወቁት ጊዜ በዙርያው ወዳለ አገር ሁሉ ላኩ፥ ህመምተኞችንም ሁሉ ወደ እርሱ አመጡ፤",
    "36": "የልብሱንም ጫፍ ብቻ ሊዳስሱ ይለምኑት ነበር፤ የዳሰሱትም ሁሉ ዳኑ።"
}