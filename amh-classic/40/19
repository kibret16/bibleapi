{
    "1": "ኢየሱስም ይህን ነገር ከፈፀመ በኋላ፥ ከገሊላ ሄዶ ወደ ይሁዳ አውራጃ ወደ ዮርዳኖስ ማዶ መጣ።",
    "2": "ብዙ ህዝብም ተከተሉት፥ በዚያም ፈወሳቸው።",
    "3": "ፈሪሳውያንም ወደ እርሱ ቀረቡና ሲፈትኑት፦ ሰው በሆነው ምክንያት ሁሉ ሚስቱን ሊፈታ ተፈቅዶለታልን? አሉት።",
    "4": "እርሱ ግን መልሶ እንዲህ አለ፦ ፈጣሪ በመጀመሪያ ወንድና ሴት አደረጋቸው፥",
    "5": "አለም፦ ስለዚህ ሰው አባቱንና እናቱን ይተዋል፥ ከሚስቱም ጋር ይተባበራል፥ ሁለቱም አንድ ስጋ ይሆናሉ የሚለውን ቃል አላነበባችሁምን?",
    "6": "ስለዚህ አንድ ስጋ ናቸው እንጂ ወደ ፊት ሁለት አይደሉም። እግዚአብሔር ያጣመረውን እንግዲህ ሰው አይለየው።",
    "7": "እነርሱም፦ እንኪያስ ሙሴ የፍችዋን ፅህፈት ሰጥተው እንዲፈቱአት ስለ ምን አዘዘ? አሉት።",
    "8": "እርሱም፦ ሙሴስ ስለ ልባችሁ ጥንካሬ ሚስቶቻችሁን ትፈቱ ዘንድ ፈቀደላችሁ፤ ከጥንት ግን እንዲህ አልነበረም።",
    "9": "እኔ ግን እላችኋለሁ፥ ያለ ዝሙት ምክንያት ሚስቱን ፈትቶ ሌላዪቱን የሚያገባ ሁሉ ያመነዝራል፥ የተፈታችውንም የሚያገባ ያመነዝራል አላቸው።",
    "10": "ደቀ መዛሙርቱም፦ የባልና የሚስት ስርአት እንዲህ ከሆነ መጋባት አይጠቅምም አሉት።",
    "11": "እርሱ ግን፦ ይህ ነገር ለተሰጣቸው ነው እንጂ ለሁሉ አይደለም፤",
    "12": "በእናት ማህፀን ጃንደረቦች ሆነው የተወለዱ አሉ፥ ሰውም የሰለባቸው ጃንደረቦች አሉ፥ ስለ መንግስተ ሰማያትም ራሳቸውን የሰለቡ ጃንደረቦች አሉ። ሊቀበለው የሚችል ይቀበለው አላቸው።",
    "13": "በዚያን ጊዜ እጁን እንዲጭንባቸውና እንዲፀልይ ህፃናትን ወደ እርሱ አመጡ፤ ደቀ መዛሙርቱም ገሰፁአቸው።",
    "14": "ነገር ግን ኢየሱስ፦ ህፃናትን ተዉአቸው፥ ወደ እኔም ይመጡ ዘንድ አትከልክሉአቸው፤ መንግስተ ሰማያት እንደነዚህ ላሉ ናትና አለ፤",
    "15": "እጁንም ጫነባቸውና ከዚያ ሄደ።",
    "16": "እነሆም፥ አንድ ሰው ቀርቦ፦ መምህር ሆይ፥ የዘላለምን ህይወት እንዳገኝ ምን መልካም ነገር ላድርግ? አለው።",
    "17": "እርሱም፦ ስለ መልካም ነገር ለምን ትጠይቀኛለህ? መልካም የሆነ አንድ ነው፤ ወደ ህይወት መግባት ብትወድ ግን ትእዛዛትን ጠብቅ አለው።",
    "18": "እርሱም፦ የትኞችን? አለው። ኢየሱስም፦ አትግደል፥ አታመንዝር፥ አትስረቅ፥ በሃሰት አትመስክር፥",
    "19": "አባትህንና እናትህን አክብር፥ ባልንጀራህንም እንደ ራስህ ውደድ አለው።",
    "20": "ጎበዙም፦ ይህንማ ሁሉ ከህፃንነቴ ጀምሬ ጠብቄአለሁ፥ ደግሞስ የሚጎድለኝ ምንድር ነው? አለው።",
    "21": "ኢየሱስም፦ ፍፁም ልትሆን ብትወድ፥ ሂድና ያለህን ሸጠህ ለድሆች ስጥ፥ መዝገብም በሰማያት ታገኛለህ፥ መጥተህም ተከተለኝ አለው።",
    "22": "ጎበዙም ይህን ቃል በሰማ ጊዜ ብዙ ንብረት ነበረውና እያዘነ ሄደ።",
    "23": "ኢየሱስም ለደቀ መዛሙርቱ፦ እውነት እላችኋለሁ፥ ለባለጠጋ ወደ መንግስተ ሰማያት መግባት ጭንቅ ነው።",
    "24": "ዳግመኛም እላችኋለሁ፥ ባለጠጋ ወደ እግዚአብሔር መንግስት ከሚገባ ግመል በመርፌ ቀዳዳ ቢገባ ይቀላል አለ።",
    "25": "ደቀ መዛሙርቱም ሰምተው እጅግ ተገረሙና፦ እንኪያስ ማን ሊድን ይችላል? አሉ።",
    "26": "ኢየሱስም እነርሱን ተመልክቶ፦ ይህ በሰው ዘንድ አይቻልም በእግዚአብሔር ዘንድ ግን ሁሉ ይቻላል አላቸው።",
    "27": "በዚያን ጊዜ ጴጥሮስ መልሶ፦ እነሆ፥ እኛ ሁሉን ትተን ተከተልንህ፤ እንኪያስ ምን እናገኝ ይሆን? አለው።",
    "28": "ኢየሱስም እንዲህ አላቸው፦ እውነት እላችኋለሁ፥ እናንተስ የተከተላችሁኝ፥ በዳግመኛ ልደት የሰው ልጅ በክብሩ ዙፋን በሚቀመጥበት ጊዜ፥ እናንተ ደግሞ በአስራ ሁለቱ የእስራኤል ነገድ ስትፈርዱ በአስራ ሁለት ዙፋን ትቀመጣላችሁ።",
    "29": "ስለ ስሜም ቤቶችን ወይም ወንድሞችን ወይም እህቶችን ወይም አባትን ወይም እናትን ወይም ሚስትን ወይም ልጆችን ወይም እርሻን የተወ ሁሉ መቶ እጥፍ ይቀበላል የዘላለምንም ህይወት ይወርሳል።",
    "30": "ነገር ግን ብዙዎቹ ፊተኞች ኋለኞች፥ ኋለኞችም ፊተኞች ይሆናሉ።"
}