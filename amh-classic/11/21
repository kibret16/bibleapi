{
    "1": "የሶርያም ንጉስ ወልደ አዴር ጭፍራውን ሁሉ ሰበሰበ፤ ከእርሱም ጋር ሰላሳ ሁለት ነገስት ነበሩ፥ ፈረሶችና ሰረገሎችም ነበሩ፤ ወጥቶም ሰማርያን ከበበ፥ ወጋትም።",
    "2": "ወደ እስራኤልም ንጉስ ወደ አክአብ፦",
    "3": "ወልደ አዴር እንዲህ ይላል፦ ብርህና ወርቅህ ለእኔ ነው፤ ሴቶችህና መልካካሞቹም ልጆችህ ለእኔ ናቸው ብሎ ወደ ከተማይቱ መልእክተኞችን ላከ።",
    "4": "የእስራኤልም ንጉስ መልሶ፦ ጌታዬ ንጉስ ሆይ፥ አንተ እንዳልህ ነው፤ እኔ ለእኔም የሆነው ሁሉ የአንተ ነው አለ።",
    "5": "ደግሞም መልእክተኞች ተመልሰው፦ ወልደ አዴር እንዲህ ይላል፦ ቀድሞ ብርህንና ወርቅህን ሴቶችህንና ልጆችህንም ትሰጠኛለህ ብዬ ልኬብህ ነበር፤",
    "6": "ነገም በዚህ ጊዜ ባርያዎቼን እልክብሃለሁ፥ ቤትህንም የባርያዎችህንም ቤቶች ይበረብራሉ፤ ደስ የሚያሰኛቸውንም ሁሉ በእጃቸው አድርገው ይወስዳሉ አሉ።",
    "7": "የእስራኤልም ንጉስ የአገሩን ሽማግሌዎች ሁሉ ጠርቶ፦ ተመልከቱ፥ ይህም ሰው ክፉ እንዲሻ እዩ፤ ስለ ሴቶቼ ስለ ልጆቼ ስለ ብሬና ወርቄም ላከብኝ፥ እንቢም አላልሁም አለ።",
    "8": "ሽማግሌዎችም ሁሉ ህዝቡም ሁሉ፦ አትስማው፥ እሺም አትበለው አሉት።",
    "9": "ለወልደ አዴርም መልእክተኞች፦ ለጌታዬ ለንጉስ፦ ለእኔ ለባርያህ በመጀመሪያ የላክህብኝ ሁሉ አደርጋለሁ፤ ይህን ግን አደርገው ዘንድ አይቻለኝም በሉት አላቸው። መልእክተኞችም ተመልሰው ይህን አወሩለት።",
    "10": "ወልደ አዴርም፦ ለሚከተለኝ ህዝብ የሰማርያ ትቢያ ጭብጥ ጭብጥ ይበቃው እንደ ሆነ፥ አማልክት ይህን ያድርጉብኝ ይህን ይጨምሩብኝ ብሎ ላከበት።",
    "11": "የእስራኤልም ንጉስ መልሶ፦ በቃ ለሰልፍ የሚታጠቅ ጋሻ ጦሩን እንደሚያወልቅ አይመካ አለው።",
    "12": "ወልደ አዴርም ያን ነገር በሰማ ጊዜ ከነገስታቱ ጋር በድንኳኑ ውስጥ ይጠጣ ነበር፤ ባርያዎቹንም፦ ተሰለፉ አላቸው፤ እነርሱም በከተማይቱ ትይዪ ተሰለፉ።",
    "13": "እነሆም፥ ነቢይ ወደ እስራኤል ንጉስ ወደ አክአብ ቀርቦ፦ እግዚአብሔር እንዲህ ይላል፦ ይህን ብዙ ጭፍራ ሁሉ ታያለህን? እነሆ፥ ዛሬ በእጅህ አሳልፌ እሰጠዋለሁ፥ እኔም እግዚአብሔር እንደ ሆንሁ ታውቃለህ አለ።",
    "14": "አክአብም፦ በማን? አለ እርሱም፦ እግዚአብሔር እንዲህ ይላል፦ በአውራጆቹ አለቆች ጉልማሶች አለ፤ እርሱም፦ ሰልፉን ማን ይጀምራል? አለ፤ እርሱም፦ አንተ አለው።",
    "15": "የአውራጆቹንም አለቆች ጉልማሶች ቆጠረ፥ ሁለት መቶም ሰላሳ ሁለት ነበሩ፤ ከእነርሱም በኋላ ህዝቡን ሁሉ፥ የእስራኤልን ልጆች ሁሉ፥ ቆጠረ፥ ሰባትም ሺህ ነበሩ።",
    "16": "ቀትርም በሆነ ጊዜ ወጡ፤ ወልደ አዴር ረዳቶቹም ሰላሳ ሁለቱ ነገስታት እየጠጡ በድንኳን ውስጥ ይሰክሩ ነበር።",
    "17": "የአውራጆቹም አለቆች ጉልማሶች አስቀድመው ወጡ፤ ወልደ አዴርም መልእክተኞችን ላከ፥ እርሱም፦ ሰዎች ከሰማርያ ወጥተዋል ብለው ነገሩት።",
    "18": "እርሱም፦ ለእርቅ ወይም ለሰልፍ መጥተው እንደ ሆነ በህይወታቸው ያዙአቸው አለ።",
    "19": "እነዚህም የአውራጆች አለቆች ጉልማሶች ከከተማይቱ ወጡ፥ ሰራዊትም ተከተላቸው።",
    "20": "ሁሉም በእያንዳንዱ በፊቱ የነበረውን ሰው ገደለ፥ ሶርያውያንም ሸሹ፤ እስራኤልም አሳደዱአቸው፥ የሶርያም ንጉስ ወልደ አዴር በፈረሱ አመለጠ።",
    "21": "የእስራኤል ንጉስም ወጥቶ ፈረሶቹንና ሰረገሎቹን ያዘ፥ ሶርያውያንንም በታላቅ ውጊት ገደላቸው።",
    "22": "ነቢዩም ወደ እስራኤል ንጉስ ቀርቦ፦ የሶርያ ንጉስ በሚመጣው አመት ይመጣብሃልና ሂድ፥ በርታ፥ የምታደርገውንም ተመልከትና እወቅ አለው።",
    "23": "የሶርያም ንጉስ ባርያዎች እንዲህ አሉት፦ አምላካቸው የተራሮች አምላክ ነው፤ ስለዚህ በርትተውብን ነበር፤ ነገር ግን በሜዳ ላይ ከእነርሱ ጋር ብንዋጋ በእርግጥ እንበረታባቸዋለን።",
    "24": "ይህንም አድርግ ከጭፍሮችህ ነገስታቱን አርቅ፥ በፋንታቸውም አለቆችን ሹም።",
    "25": "አንተም ቀድሞ እንደ ጠፋብህ ሰራዊት፥ ፈረሱን በፈረስ ፋንታ፥ ሰረገላውንም በሰረገላ ፋንታ፥ ሰራዊትን ቁጠር፤ በሜዳም ላይ ከእነርሱ ጋር እንዋጋለን፥ በእርግጥም እንበረታባቸዋለን፦ ምክራቸውንም ሰማ፥ እንዲሁም አደረገ።",
    "26": "በሚመጣውም አመት ወልደ አዴር ሶርያውያንን አሰለፈ፥ ከእስራኤልም ጋር ይዋጋ ዘንድ ወደ አፌቅ ወጣ።",
    "27": "የእስራኤልም ልጆች ተሰለፉ፥ ሊገጥሙአቸውም ወጡ የእስራኤልም ልጆች እንደ ሁለት ትናንሾች የፍየል መንጋዎች ሆነው በፊታቸው ሰፈሩ ሶርያውያን ግን ምድሩን ሞልተው ነበር።",
    "28": "የእግዚአብሔርም ሰው ቀርቦ የእስራኤልን ንጉስ፦ እግዚአብሔር እንዲህ ይላል፦ ሶርያውያን፦ እግዚአብሔር የተራሮች አምላክ ነው እንጂ የሸለቆ አምላክ አይደለም ብለዋልና ይህን ታላቅ ጭፍራ ሁሉ በእጅህ አሳልፌ እሰጠዋለሁ፥ እኔም እግዚአብሔር እንደ ሆንሁ ታውቃላችሁ አለው።",
    "29": "እነዚህም በእነዚያ ትይዩ ሰባት ቀን ያህል ሰፈሩ፤ በሰባተኛውም ቀን ተጋጠሙ፥ የእስራኤልም ልጆች ከሶርያውያን በአንድ ቀን መቶ ሺህ እግረኛ ገደሉ።",
    "30": "የቀሩትም ወደ አፌቅ ወደ ከተማይቱ ውስጥ ሸሹ፤ ቅጥሩም በቀሩት በሃያ ሰባት ሺህ ሰዎች ላይ ወደቀ። ወልደ አዴርም ሸሽቶ ወደ ከተማይቱ ወደ እልፍኙ ውስጥ ገባ።",
    "31": "ባርያዎቹም፦ እነሆ፥ የእስራኤል ቤት ነገስታት መሃሪዎች እንደ ሆኑ ሰምተናል፤ በወገባችን ማቅ እንታጠቅ፥ በራሳችንም ገመድ እንጠምጥም፥ ወደ እስራኤልም ንጉስ እንውጣ ምናልባት ነፍስህን ይምራታል አሉት።",
    "32": "ወገባቸውንም በማቅ ታጠቁ፥ በራሳቸውም ገመድ ጠመጠሙ፥ ወደ እስራኤልም ንጉስ መጥተው፦ ባርያህ ወልደ አዴር፦ ነፍሴን ትምራት ዘንድ እለምንሃለሁ ብሎአል አሉት። እርሱም፦ ገና በህይወቱ አለን? ወንድሜ ነው አለ።",
    "33": "ሰዎቹም የደግ ምልክት አደረጉትና ቃሉን ከአፉ ተቀብለው፦ ወንድምህ ወልደ አዴር አለ አሉት። እርሱም፦ ሂዱ፥ አምጡት አለ። ወልደ አዴርም ወደ እርሱ ወጣ፥ በሰረገላውም ላይ አስቀመጠው።",
    "34": "ወልደ አዴርም፦ አባቴ ከአባትህ የወሰዳቸውን ከተሞች እመልስልሃለሁ አባቴ በሰማርያ እንዳደረገ አንተ በደማስቆ ገበያ ታደርጋለህ አለው። አክአብም፦ እኔም በዚህ ቃል ኪዳን እሰድድሃለሁ አለ። ከእርሱም ጋር ቃል ኪዳን አድርጎ ሰደደው።",
    "35": "ከነቢያትም ወገን አንድ ሰው በእግዚአብሔር ቃል ባልንጀራውን፦ ምታኝ አለው። ሰውየውም ይመታው ዘንድ እንቢ አለ።",
    "36": "እርሱም፦ የእግዚአብሔርን ቃል አልሰማህምና እነሆ፥ ከእኔ በራቅህ ጊዜ አንበሳ ይገድልሃል አለው። ከእርሱም በራቀ ጊዜ አንበሳ አግኝቶ ገደለው።",
    "37": "ደግሞም ሌላ ሰው አግኝቶ፦ ምታኝ አለው። ሰውየውም መታው፥ በመምታቱም አቆሰለው።",
    "38": "ነቢዩም ሄዶ በመንገድ አጠገብ ንጉሱን ቆየው አይኖቹንም በቀፀላው ሸፍኖ ተሸሸገ።",
    "39": "ንጉሱም ባለፈ ጊዜ ወደ እርሱ ጮኸ፦ ባርያህ ወደ ሰልፍ መካከል ወጣ እነሆም፥ አንድ ሰው ፈቀቅ ብሎ ወደ እኔ አንድ ሰው አመጣና፦ ይህን ሰው ጠብቅ፥ ቢኮበልልም ነፍስህ በነፍሱ ፋንታ ትሆናለች፥ ወይም አንድ መክሊት ብር ትከፍላለህ አለኝ።",
    "40": "ባርያህም ወዲህና ወዲያ ሲመለከት ጠፋ አለው። የእስራኤልም ንጉስ፦ ፍርድህ እንዲሁ ይሆናል አንተ ፈርድኸዋል አለው።",
    "41": "ፈጥኖም ቀፀላውን ከአይኑ አነሳ የእስራኤልም ንጉስ ከነቢያት ወገን እንደ ሆነ አወቀው።",
    "42": "እርሱም፦ እግዚአብሔር እንዲህ ይላል፦ እኔ እርም ያልሁትን ሰው ከእጅህ አውጥተሃልና ነፍስህ በነፍሱ ፋንታ ህዝብህም በህዝቡ ፋንታ ይሆናሉ አለው።",
    "43": "የእስራኤልም ንጉስ እየተቆጣና እየተናደደ ወደ ቤቱ ተመለሰ፥ ወደ ሰማርያም መጣ።"
}