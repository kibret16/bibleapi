{
    "1": "የናባጥ ልጅ ኢዮርብአም በነገሰ በአስራ ስምንተኛው አመት አብያም በይሁዳ ላይ ንጉስ ሆነ።",
    "2": "በኢየሩሳሌምም ሶስት አመት ነገሰ፤ እናቱም መአካ የተባለች የአቤሴሎም ልጅ ነበረች።",
    "3": "ከእርሱ አስቀድሞ ባደረገው በአባቱ ሃጢአት ሁሉ ሄደ፤ ልቡም እንደ አባቱ እንደ ዳዊት ልብ ከአምላኩ ከእግዚአብሔር ጋር ፍፁም አልነበረም።",
    "4": "ነገር ግን ልጁን ከእርሱ በኋላ ያስነሳ ዘንድ፥ ኢየሩሳሌምንም ያፀና ዘንድ አምላኩ እግዚአብሔር ስለ ዳዊት በኢየሩሳሌም መብራት ሰጠው፤",
    "5": "ዳዊት በዘመኑ ሁሉ በእግዚአብሔር ፊት ቅን ነገር አድርጎ ነበርና፥ ካዘዘውም ነገር ሁሉ ፈቀቅ አላለም ነበርና።",
    "6": "በኢዮርብአምና በሮብአም ልጅ በአብያም መካከል በዘመኑ ሁሉ ጠብ ነበረ።",
    "7": "የቀረውም የአብያም ነገር፥ ያደርገውም ሁሉ፥ በይሁዳ ነገስታት ታሪክ መፅሃፍ የተፃፈ አይደለምን? በአብያምና በኢዮርብአምም መካከል ሰልፍ ነበረ።",
    "8": "አብያምም ከአባቶቹ ጋር አንቀላፋ፥ በዳዊትም ከተማ ቀበሩት። ልጁም አሳ በፋንታው ነገሰ።",
    "9": "በእስራኤል ንጉስ በኢዮርብአም በሃያኛውም አመት አሳ በይሁዳ ላይ ነገሰ።",
    "10": "በኢየሩሳሌምም አርባ አንድ አመት ነገሰ፤ እናቱም መአካ የተባለች የአቤሴሎም ልጅ ነበረች።",
    "11": "አሳ እንደ አባቱ እንደ ዳዊት በእግዚአብሔር ፊት ቅን ነገር አደረገ።",
    "12": "ከአገሩም ሰዶማውያንን አስወገደ፥ አባቶቹም ያደረጉትን ጣኦታትን ሁሉ አራቀ።",
    "13": "በማምለኪያ አፀድ ጣኦት ስለሰራች እናቱን መአካን እቴጌ እንዳትሆን ሻራት፤ ጣኦትዋንም ሰበረው፥ በቄድሮንም ፈፋ አጠገብ አቃጠለው።",
    "14": "ነገር ግን በኮረብቶች ላይ ያሉትን መስገጃዎች አላራቀም፤ የአሳ ልብ ግን በዘመኑ ሁሉ ከእግዚአብሔር ጋር ፍፁም ነበረ፤",
    "15": "አባቱ የቀደሰውንና እርሱም የቀደሰውን ወርቅና ብር እቃውንም ወደ እግዚአብሔር ቤት አገባው።",
    "16": "በአሳና በእስራኤል ንጉስ በባኦስ መካከል በዘመናቸው ሁሉ ሰልፍ ነበረ።",
    "17": "የእስራኤልም ንጉስ ባኦስ በይሁዳ ላይ ወጣ፤ ከይሁዳ ንጉስ ከአሳ ዘንድ ማንም እንዳይወጣ ወደ እርሱም ማንም እንዳይገባ አድርጎ ራማን ሰራ።",
    "18": "አሳም በእግዚአብሔር ቤትና በንጉስ ቤት መዛግብት የቀረውን ብርና ወርቅ ሁሉ ወስዶ በባርያዎቹ እጅ ሰጣቸው፤ ንጉሱም አሳ በደማስቆ ለተቀመጠው ለአዚን ልጅ ለጠብሪሞን ልጅ ለሶርያ ንጉስ ለወልደ አዴር፦",
    "19": "በእኔና በአንተ መካከል በአባቴና በአባትህም መካከል ቃል ኪዳን ፀንቶአል፤ እነሆ፥ ብርና ወርቅ ገፀ በረከት ሰድጄልሃለሁ፤ እርሱ ከእኔ ዘንድ እንዲርቅ ሄደህ ከእስራኤል ንጉስ ከባኦስ ጋር ያለህን ቃል ኪዳን አፍርስ ብሎ ሰደደ።",
    "20": "ወልደ አዴርም ለንጉሱ ለአሳ እሺ አለው፤ የሰራዊቱንም አለቆች በእስራኤል ከተሞች ላይ ሰድዶ ኢዮንንና ዳንን፥ አቤልቤት መአካንና ኪኔሬትን ሁሉ የንፍታሌምንም አገር ሁሉ መታ።",
    "21": "ባኦስም ያን በሰማ ጊዜ ራማን መስራት ትቶ በቴርሳ ተቀመጠ።",
    "22": "ንጉሱም አሳ በይሁዳ ሁሉ ላይ አዋጅ ነገረ፤ ማንም ነፃ አልነበረም፤ ባኦስም የሰራበትን የራማን ድንጋይና እንጨት ወሰዱ፥ ንጉሱም አሳ የብንያምን ጌባንና ምፅጳን ሰራበት።",
    "23": "የቀረውም የአሳ ነገር ሁሉ፥ ጭከናውም ሁሉ፥ ያደረገውም ሁሉ፥ የሰራቸውም ከተሞች፥ በይሁዳ ነገስት ታሪክ መፅሃፍ የተፃፈ አይደለምን? ነገር ግን በሸመገለ ጊዜ እግሮቹ ታመሙ።",
    "24": "አሳም ከአባቶቹ ጋር አንቀላፋ፥ በአባቱም በዳዊት ከተማ ከአባቶቹ ጋር ተቀበረ። ልጁም ኢዮሳፍጥ በፋንታው ነገሰ።",
    "25": "በይሁዳም ንጉስ በአሳ በሁለተኛው አመት የኢዮርብአም ልጅ ናዳብ በእስራኤል ላይ ነገሰ፤ በእስራኤልም ላይ ሁለት አመት ነገሰ።",
    "26": "በእግዚአብሔርም ፊት ክፉ አደረገ፥ በአባቱም መንገድ እስራኤልንም ባሳተበት ሃጢአት ሄደ።",
    "27": "ከይሳኮርም ቤት የሆነ የአኪያ ልጅ ባኦስ ተማማለበት፤ ናዳብና እስራኤልም ሁሉ ገባቶንን ከብበው ነበርና ባኦስ በፍልስጥኤም አገር ባለው በገባቶን ገደለው።",
    "28": "በይሁዳ ንጉስ በአሳ በሶስተኛው አመት ባኦስ ናዳብን ገደለው፥ በፋንታውም ነገሰ።",
    "29-30": "ንጉስም በሆነ ጊዜ የኢዮርብአምን ቤት ሁሉ መታ፤ ኢዮርብአምም ስለ ሰራው ሃጢአት፥ እስራኤልንም ስላሳተበት፥ የእስራኤልንም አምላክ እግዚአብሔርን ስላስቆጣበት ማስቆጫ፥ በባርያው በሴሎናዊው በአኪያ እጅ እንደ ተናገረው እንደ እግዚአብሔር ቃል፥ እስኪያጠፋው ድረስ ከኢዮርብአም አንድ ትንፋሽ ያለው አላስቀረም።",
    "31": "የቀረውም የናዳብ ነገርና ያደረገው ሁሉ፥",
    "32": "በእስራኤል ነገስታት ታሪክ መፅሃፍ የተፃፈ አይደለምን?",
    "33": "በይሁዳም ንጉስ በአሳ በሶስተኛው አመት የአኪያ ልጅ ባኦስ በእስራኤል ሁሉ ላይ በቴርሳ ንጉስ ሆኖ ሃያ አራት አመት ነገሰ።",
    "34": "በእግዚአብሔርም ፊት ክፉ አደረገ፥ በኢዮርብአምም መንገድ እስራኤልንም ባሳተበት ሃጢአት ሄደ።"
}