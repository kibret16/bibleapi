{
    "1": "የሳባም ንግስት በእግዚአብሔር ስም የወጣለትን የሰሎሞንን ዝና በሰማች ጊዜ በእንቆቅልሽ ትፈትነው ዘንድ መጣች።",
    "2": "በግመሎችም ላይ ሽቱና እጅግ ብዙ ወርቅ የከበረም እንቁ አስጭና ከታላቅ ጓዝ ጋር ወደ ኢየሩሳሌም ገባች፤ ወደ ሰሎሞንም በመጣች ጊዜ በልብዋ ያለውን ሁሉ አጫወተችው።",
    "3": "ሰሎሞንም የጠየቀችውን ሁሉ ፈታላት፤ ሊፈታላት ያልቻለውና ከንጉሱ የተሰወረ ነገር አልነበረም።",
    "4": "የሳባም ንግስት የሰሎሞንን ጥበብ ሁሉ፥ ሰርቶትም የነበረውን ቤት፥",
    "5": "የማእዱንም መብል፥ የብላቴኖቹንም አቀማመጥ፥ የሎሌዎቹንም አሰራር አለባበሳቸውንም፥ ጠጅ አሳላፊዎቹንም፥ በእግዚአብሔርም ቤት የሚያሳርገውን መስዋእት ባየች ጊዜ ነፍስ አልቀረላትም።",
    "6": "ንጉሱንም አለችው፦ ስለ ነገርህና ስለ ጥበብህ በአገሬ ሳለሁ የሰማሁት ዝና እውነት ነው።",
    "7": "እኔም መጥቼ በአይኔ እስካይ ድረስ የነገሩኝን አላመንሁም ነበር፤ እነሆም፥ እኩሌታውን አልነገሩኝም ነበር፤ ጥበብህና ስራህ ከሰማሁት ዝና ይበልጣል።",
    "8": "በፊትህ ሁልጊዜ የሚቆሙ ጥበብህንም የሚሰሙ ሰዎችህና እነዚህ ባርያዎችህ ምስጉኖች ናቸው።",
    "9": "አንተን የወደደ፥ በእስራኤልም ዙፋን ያስቀመጠህ አምላክህ እግዚአብሔር የተባረከ ይሁን፤ እግዚአብሔር እስራኤልን ለዘላለም ወድዶታልና ስለዚህ ፅድቅና ፍርድ ታደርግ ዘንድ ንጉስ አድርጎ አስነሳህ።",
    "10": "ለንጉሱም መቶ ሃያ መክሊት ወርቅ እጅግም ብዙ ሽቱ የከበረም እንቁ ሰጠችው የሳባ ንግስት ለንጉሱ ለሰሎሞን እንደ ሰጠችው ያለ የሽቱ ብዛት ከዚያ ወዲያ አልመጣም ነበር።",
    "11": "ከኦፊርም ወርቅ ያመጡ የኪራም መርከቦች እጅግ ብዙ የሰንደል እንጨትና የከበረ እንቁ ከኦፊር አመጡ።",
    "12": "ንጉሱም ከሰንደሉ እንጨት ለእግዚአብሔር ቤትና ለንጉሱ ቤት መከታ፥ ለመዘምራኑም መሰንቆና በገና አደረገ፤ እስከ ዛሬም ድረስ እንደዚያ ያለ የሰንደል እንጨት ከቶ አልመጣም አልታየምም።",
    "13": "ንጉሱም ሰሎሞን፥ በገዛ እጁ ከሰጣት ሌላ፥ የወደደችውን ሁሉ ከእርሱም የለመነችውን ሁሉ ለሳባ ንግስት ሰጣት እርስዋም ተመልሳ ከባርያዎችዋ ጋር ወደ ምድርዋ ሄደች።",
    "14-15": "ግብርም የሚያስገብሩ ሰዎች ነጋዴዎችም የአረብም ነገስታት ሁሉ የምድርም ሹማምት ከሚያወጡት ሌላ፥ በየአመቱ ለሰሎሞን የሚመጣለት የወርቅ ሚዛን ስድስት መቶ ስድሳ ስድስት መክሊት ወርቅ ነበረ።",
    "16": "ንጉሱም ሰሎሞን ከጥፍጥፍ ወርቅ ሁለት መቶ አላበሽ አግሬ ጋሻ አሰራ፤ በአንዱም አላባሽ አግሬ ጋሻ ውስጥ የገባው ወርቅ ስድስት መቶ ሰቅል ነበረ።",
    "17": "ከጥፍጥፍም ወርቅ ሶስት መቶ ጋሻ አሰራ፤ በአንዱም ጋሻ የገባው ወርቅ ሶስት ምናን ነበረ፤ ንጉሱም የሊባኖስ ዱር በተባለው ቤት ውስጥ አኖራቸው።",
    "18": "ንጉሱም ደግሞ ከዝሆን ጥርስ ታላቅ ዙፋን አሰራ፥ በጥሩም ወርቅ ለበጠው።",
    "19": "ወደ ዙፋንም የሚያስሄዱ ስድስት እርከኖች ነበሩ፤ በስተ ኋላውም ያለው የዙፋኑ ራስ ክብ ነበረ፤ በዚህና በዚያ በመቀመጫው አጠገብ ሁለት የክንድ መደገፊያዎች ነበሩበት፥ በመደገፊያዎቹም አጠገብ ሁለት አንበሶች ቆመው ነበር።",
    "20": "በስድስቱም እርከኖች ላይ በዚህና በዚያ አስራ ሁለት አንበሶች ቆመው ነበር፤ በመንግስታት ሁሉ እንዲህ ያለ ስራ አልተሰራም።",
    "21": "ንጉሱም ሰሎሞን የሚጠጣበት እቃ ሁሉ ወርቅ ነበረ፥ የሊባኖስ ዱር የተባለውም ቤት እቃ ሁሉ ጥሩ ወርቅ እንጂ ብር አልነበረም። በሰሎሞን ዘመን ብር ከቶ አይቆጠርም ነበር።",
    "22": "ለንጉሱም ከኪራም መርከቦች ጋር የተርሴስ መርከቦች ነበሩት፤ በሶስት በሶስት አመትም አንድ ጊዜ የተርሴስ መርከቦች ወርቅና ብር፥ የዝሆንም ጥርስ፥ ዝንጀሮና ዝንጉርጉር ወፍ ይዘው ይመጡ ነበር።",
    "23": "ንጉሱም ሰሎሞን በባለጠግነትና በጥበብ ከምድር ነገስታት ሁሉ በልጦ ነበር።",
    "24": "ምድርም ሁሉ እግዚአብሔር በልቡ ያኖረለትን ጥበቡን ይሰማ ዘንድ የሰሎሞንን ፊት ይመኝ ነበር።",
    "25": "ከእነርሱም እያንዳንዱ በአመቱ በአመቱ ገፀ በረከቱን፥ የብርና የወርቅ እቃ፥ ልብስና የጦር መሳሪያ፥ ሽቱም፥ ፈረሶችና በቅሎች እየያዘ ይመጣ ነበር።",
    "26": "ሰሎሞንም ሰረገሎችንና ፈረሰኞችን ሰበሰበ፤ አንድ ሺህ አራት መቶ ሰረገሎች፥ አስራ ሁለት ሺህም ፈረሰኞች ነበሩት፥ በሰረገሎችም ከተሞች ከንጉሱም ጋር በኢየሩሳሌም አኖራቸው።",
    "27": "ንጉሱም ብሩን በኢየሩሳሌም እንደ ድንጋይ እንዲበዛ አደረገው፤ የዝግባም እንጨት ብዛት በቆላ እንደሚበቅል ሾላ ሆነ።",
    "28": "ሰሎሞንም ፈረሶችን ከግብፅና ከቀዌ አገር አስመጣ፤ የንጉሱም ነገዴዎች በገንዘብ እየገዙ ከቀዌ ያመጡአቸው ነበር።",
    "29": "አንዱም ሰረገላ በስድስት መቶ፥ አንዱም ፈረስ በመቶ አምሳ ብር ከግብፅ ይወጣ ነበር። እንዲሁም ለኬጢያውያንና ለሶርያ ነገስታት ሁሉ በእጃቸው ያወጡላቸው ነበር።"
}