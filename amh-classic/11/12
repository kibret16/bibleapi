{
    "1": "እስራኤል ሁሉ ያነግሱት ዘንድ ወደ ሴኬም መጥተው ነበርና ሮብአም ወደ ሴኬም ሄደ።",
    "2": "እንዲህም ሆነ፤ የናባጥ ልጅ ኢዮርብአም ይህን በሰማ ጊዜ፥ እርሱም ከንጉሱ ከሰሎሞን ፊት ኮብልሎ በግብፅ ተቀምጦ ነበርና፥ በግብፅም ሳለ ልከው ጠርተውት ነበርና",
    "3": "ኢዮርብአምና የእስራኤል ጉባኤ ሁሉ መጥተው ለሮብአም፦",
    "4": "አባትህ ቀንበር አክብዶብን ነበር፤ አሁንም አንተ ፅኑውን የአባትህን አገዛዝ፥ በላያችንም የጫነውን የከበደውን ቀንበር አቃልልልን፤ እኛም እንገዛልሃለን ብለው ተናገሩት።",
    "5": "እርሱም፦ ሂዱ፥ በሶስተኛውም ቀን ወደ እኔ ተመለሱ አላቸው። ህዝቡም ሄዱ።",
    "6": "ንጉሱም ሮብአም፦ ለዚህ ህዝብ እመልስለት ዘንድ የምትመክሩኝ ምንድር ነው? ብሎ አባቱ ሰሎሞን በህይወቱ ሳለ በፊቱ ይቆሙ ከነበሩት ሽማግሌዎች ጋር ተማከረ።",
    "7": "እነርሱም፦ ለዚህ ህዝብ አሁን ባርያ ብትሆን ብትገዛላቸውም፥ መልሰህም በገርነት ብትናገራቸው፥ በዘመኑ ሁሉ ባርያዎች ይሆኑልሃል ብለው ተናገሩት።",
    "8": "እርሱ ግን ሽማግሌዎች የመከሩትን ምክር ትቶ ከእርሱ ጋር ካደጉትና በፊቱ ይቆሙ ከነበሩት ብላቴኖች ጋር ተማከረ።",
    "9": "እርሱም፦ አባትህ የጫኑብንን ቀንበር አቃልልልን ለሚሉኝ ህዝብ እመልስላቸው ዘንድ የምትመክሩኝ ምንድር ነው? አላቸው።",
    "10": "ከእርሱም ጋር ያደጉት ብላቴኖች፦ አባትህ ቀንበር አክብዶብናል፥ አንተ ግን አቃልልልን ለሚሉህ ህዝብ፦ ታናሺቱ ጣቴ ከአባቴ ወገብ ትወፍራለች።",
    "11": "አሁንም አባቴ ከባድ ቀንበር ጭኖባችኋል፥ እኔ ግን በቀንበራችሁ ላይ እጨምራለሁ፤ አባቴ በአለንጋ ገርፎአችኋል፥ እኔ ግን በጊንጥ እገርፋችኋለሁ በላቸው ብለው ተናገሩት።",
    "12": "ንጉሱም፦ በሶስተኛው ቀን ወደ እኔ ተመለሱ ብሎ እንደ ተናገረ ኢዮርብአምና ህዝቡ ሁሉ በሶስተኛው ቀን ወደ ሮብአም መጡ።",
    "13": "ንጉሱም ሽማግሌዎች የመከሩትን ምክር ትቶ ለህዝቡ ፅኑ ምላሽ መለሰላቸው።",
    "14": "እንደ ብላቴኖችም ምክር፦ አባቴ ቀንበር አክብዶባችሁ ነበር፥ እኔ ግን በቀንበራችሁ ላይ እጨምራለሁ፤ አባቴ በአለንጋ ገርፎአችሁ ነበር፥ እኔ ግን በጊንጥ እገርፋችኋለሁ ብሎ ተናገራቸው።",
    "15": "እግዚአብሔርም በሴሎናዊው በአኪያ አድርጎ ለናባጥ ልጅ ለኢዮርብአም የተናገረውን ነገር እንዲያፀና ከእግዚአብሔር ዘንድ ተመድቦ ነበርና ንጉሱ ህዝቡን አልሰማም።",
    "16": "እስራኤልም ሁሉ ንጉሱ እንዳልሰማቸው ባዩ ጊዜ ህዝቡ ለንጉሱ፦ በዳዊት ዘንድ ምን ክፍል አለን? በእሴይም ልጅ ዘንድ ርስት የለንም። እስራኤል ሆይ፥ ወደ ድንኳኖቻችሁ ተመለሱ፤ ዳዊት ሆይ፥ አሁን ቤትህን ተመልከት ብለው መለሱለት። እስራኤልም ወደ ድንኳኖቻቸው ሄዱ።",
    "17": "በይሁዳ ከተሞች በተቀመጡት በእስራኤል ልጆች ላይ ግን ሮብአም ነገሰባቸው።",
    "18": "ንጉሱም ሮብአም አስገባሪውን አዶኒራምን ሰደደ፤ እስራኤልም ሁሉ በድንጋይ ደበደቡት፥ ሞተም። ንጉሱም ሮብአም ፈጥኖ ወደ ሰረገላው ወጣ ወደ ኢየሩሳሌምም ሸሸ።",
    "19": "እስራኤልም እስከ ዛሬ ድረስ ከዳዊት ቤት ሸፈተ።",
    "20": "እስራኤልም ሁሉ ኢዮርብአም እንደ ተመለሰ በሰሙ ጊዜ ልከው ወደ ሸንጎአቸው ጠሩት፥ በእስራኤልም ሁሉ ላይ አነገሱት። ከብቻው ከይሁዳ ነገድ በቀረ የዳዊትን ቤት የተከተለ አንድ ሰው አልነበረም።",
    "21": "ሮብአምም ወደ ኢየሩሳሌም መጣ፥ የእስራኤልንም ቤት ወግተው መንግስቱን ወደ ሰሎሞን ልጅ ወደ ሮብአም ይመልሱ ዘንድ ከይሁዳ ቤት ሁሉና ከብንያም ነገድ የተመረጡትን አንድ መቶ ሰማንያ ሺህ ሰልፈኞች ሰዎች ሰበሰበ።",
    "22": "የእግዚአብሔርም ቃል ወደ እግዚአብሔር ሰው ወደ ሳማያ፦",
    "23": "ለይሁዳ ንጉስ ለሰሎሞን ልጅ ለሮብአምና ለይሁዳ ለብንያምም ቤት ሁሉ ለቀረውም ህዝብ ሁሉ፦",
    "24": "እግዚአብሔር እንዲህ ይላል፦ ይህ ነገር ከእኔ ዘንድ ነውና አትውጡ፥ የእስራኤልንም ልጆች ወንድሞቻችሁን አትውጉ፤ እያንዳንዱም ወደ ቤቱ ይመለስ ብለህ ንገራቸው ሲል መጣ። የእግዚአብሔርንም ቃል ሰሙ፥ እንደ እግዚአብሔርም ቃል ተመልሰው ሄዱ።",
    "25": "ኢዮርብአምም በተራራማው በኤፍሬም አገር ሴኬምን ሰርቶ በዚያ ተቀመጠ፤ ደግሞም ከዚያ ወጥቶ ጵኒኤልን ሰራ።",
    "26": "ኢዮርብአምም በልቡ፦ አሁን መንግስቱ ወደ ዳዊት ቤት ይመለሳል።",
    "27": "ይህ ህዝብ በእግዚአብሔር ቤት መስዋእትን ያቀርብ ዘንድ ወደ ኢየሩሳሌም ቢወጣ፥ የዚህ ህዝብ ልብ ወደ ጌታቸው ወደ ይሁዳ ንጉስ ወደ ሮብአም ይመለሳል፥ እኔንም ይገድሉኛል አለ።",
    "28": "ንጉሱም ተማከረ፥ ሁለትም የወርቅ ጥጆች አድርጎ፦ እስራኤል ሆይ፥ ወደ ኢየሩሳሌም ትወጡ ዘንድ ይበዛባችኋል ከግብፅ ምድር ያወጡህን አማልክቶችህን እይ አላቸው።",
    "29": "አንዱን በቤቴል፥ ሁለተኛውንም በዳን አኖረ።",
    "30": "ለአንዱ ጥጃ ይሰግድ ዘንድ ህዝቡ እስከ ዳን ድረስ ይሄድ ነበርና ይህ ሃጢአት ሆነ።",
    "31": "በኮረብቶቹም ላይ መስገጃዎች ሰራ፥ ከሌዊ ልጆች ካይደሉ ከህዝብ ሁሉ ካህናትን አደረገ።",
    "32": "በስምንተኛው ወር በአስራ አምስተኛውም ቀን በይሁዳ እንደሚደረግ በአል ያለ በአል አደረገ፥ በመሰዊያውም ላይ ሰዋ፤ ለሰራቸውም ጥጆች ይሰዋ ዘንድ እንዲሁ በቤቴል አደረገ፤ ለኮረብታ መስገጃዎችም የመረጣቸውን ካህናት በቤቴል አኖራቸው።",
    "33": "በስምንተኛውም ወር በአስራ አምስተኛው ቀን በልቡ ባሰበው ቀን በቤቴል በሰራው መሰዊያ ላይ ሰዋ፤ ለእስራኤልም ልጆች በአል አደረገላቸው፤ በመሰዊያውም ሰዋ፥ እጣንም አጠነ።"
}