{
    "1": "የእስራኤል ልጆች ከግብፅ ምድር ከወጡ አራት መቶ ሰማንያ አመት በሆነ ጊዜ፥ ሰሎሞን በእስራኤል ላይ በነገሰ በአራተኛው አመት፥ ዚፍ በሚባለው በሁለተኛው ወር የእግዚአብሔርን ቤት መስራት ጀመረ።",
    "2": "ንጉሱ ሰሎሞንም ለእግዚአብሔር የሰራው ቤት ርዝመቱ ስድሳ ክንድ፥ ወርዱም ሃያ ክንድ፥ ቁመቱም ሰላሳ ክንድ ነበረ።",
    "3": "በመቅደሱም ፊት ወለል ነበረ፤ ርዝመቱም እንደ መቅደሱ ወርድ ሃያ ክንድ፥ ወርዱም ከቤቱ ወደፊት አስር ክንድ ነበረ።",
    "4": "ለቤቱም በአይነ ርግብ የተዘጉ መስኮቶች አደረገ።",
    "5": "በቤቱም ግንብ ዙሪያ፥ በመቅደሱና በቅድስተ ቅዱሳኑ ግንብ ዙሪያ፥ ደርብ ሰራ፥ በዙሪያውም ጓዳዎች አደረገ።",
    "6": "የታችኛውም ደርብ ወርዱ አምስት ክንድ፥ የመካከለኛው ደርብ ወርዱ ስድስት ክንድ፥ የሶስተኛውም ደርብ ወርዱ ሰባት ክንድ ነበረ። ሰረገሎቹ በቤቱ ግንብ ውስጥ እንዳይገቡ ከቤቱ ግንብ ውጭ አረፍቶች አደረገ።",
    "7": "ቤቱም በተሰራ ጊዜ ፈፅመው በተወቀሩ ድንጋዮች ተሰራ፤ በተሰራም ጊዜ መራጃና መጥረቢያ የብረትም እቃ ሁሉ በቤቱ ውስጥ አልተሰማም።",
    "8": "የታችኛውም ደርብ ጓዳዎች በር በቤቱ ቀኝ አጠገብ ነበረ። ከዚያም ወደ መካከለኛው ደርብ፥ ከመካከለኛውም ወደ ሶስተኛው ደርብ በመውጫ ያስወጣ ነበር።",
    "9": "ቤቱንም ሰርቶ ፈፀመው፤ በዝግባው ሰረገሎችና ሳንቃዎች ከደነው።",
    "10": "በቤቱም ሁሉ ዙሪያ ቁመታቸው አምስት አምስት ክንድ የሆነ ደርቦች ሰራ፤ ከቤቱም ጋር በዝግባ እንጨት አጋጠማቸው።",
    "11": "የእግዚአብሔርም ቃል ወደ ሰሎሞን መጣ እንዲህ ሲል፦",
    "12": "ስለዚህ ስለምትሰራው ቤት በስርአቴ ብትሄድ፥ ፍርዴንም ብታደርግ፥ ትመላለስበትም ዘንድ ትእዛዜን ሁሉ ብትጠብቅ፥ ለአባትህ ለዳዊት የነገርሁትን ቃል ከአንተ ጋር አፀናለሁ።",
    "13": "በእስራኤልም ልጆች መካከል እኖራለሁ፥ ህዝቤንም እስራኤልን አልጥልም።",
    "14": "ሰሎሞንም ቤቱን ሰራው፥ ፈፀመውም።",
    "15": "የቤቱንም ግንብ ውስጡን በዝግባ ሳንቃ ለበጠ፤ ከቤቱም መሰረት ጀምሮ እስከ ጣራው ድረስ ውስጡን በእንጨት ለበጠው፤ ደግሞም የቤቱን ወለል በጥድ እንጨት ከደነው።",
    "16": "በቤቱ ውስጥ ቅድስተ ቅዱሳን ይሆን ዘንድ ኋለኛውን ሃያውን ክንድ በዝግባ እንጨት ጋረደው።",
    "17": "በቅድስተ ቅዱሳኑ ፊት ያለውም መቅደስ ርዝመቱ አርባ ክንድ ነበረ።",
    "18": "የቤቱንም ውስጥ በተጎበጎበና በፈነዳ አበባ በተቀረፀ ዝግባ ለበጠው፤ ሁሉም ዝግባ ነበረ፤ ድንጋዩም አልታየም ነበር።",
    "19": "በዚያም የእግዚአብሔርን ቃል ኪዳን ታቦት ያኖር ዘንድ በቤቱ ውስጥ ቅድስተ ቅዱሳኑን አበጀ።",
    "20": "የቅድስተ ቅዱሳንም ርዝመት ሃያ ክንድ፥ ስፋቱም ሃያ ክንድ፥ ቁመቱም ሃያ ክንድ ነበረ፤ በጥሩ ወርቅም ለበጠው።",
    "21": "በቅድስተ ቅዱሳኑም ፊት ከዝግባ የተሰራ መሰዊያ አደረገ፤ በጥሩ ወርቅም ለበጠው።",
    "22": "ቤቱንም ሁሉ ፈፅሞ በወርቅ ለበጠው፤ በቅድስተ ቅዱሳኑም ፊት የነበረውን መሰዊያ ሁሉ በወርቅ ለበጠው።",
    "23": "በቅድስተ ቅዱሳኑም ውስጥ ቁመታቸው አስር ክንድ የሆነ ከወይራ እንጨት ሁለት ኪሩቤል ሰራ።",
    "24": "የኪሩብም አንደኛው ክንፍ አምስት ክንድ፥ የኪሩብም ሁለተኛው ክንፍ አምስት ክንድ ነበረ፤ ከአንደኛው ክንፍ ጫፍ ጀምሮ እስከ ሁለተኛው ክንፍ ጫፍ ድረስ አስር ክንድ ነበረ።",
    "25": "ሁለተኛውም ኪሩብ አስር ክንድ ነበረ፤ ሁለቱም ኪሩቤል አንድ ልክና አንድ መልክ ነበረ።",
    "26": "የአንዱ ኪሩብ ቁመት አስር ክንድ ነበረ፥ የሁለተኛውም ኪሩብ እንዲሁ ነበረ።",
    "27": "ኪሩቤልንም በውስጠኛው ቤት አኖራቸው፤ የኪሩቤልም ክንፎቻቸው ተዘርግተው ነበር፤ የአንዱም ኪሩብ ክንፍ አንደኛውን ግንብ ይነካ ነበር፥ የሁለተኛውም ኪሩብ ክንፍ ሁለተኛውን ግንብ ይነካ ነበር፤ የሁለቱም ክንፎች በቤቱ መካከል እርስ በርሳቸው ይነካኩ ነበር።",
    "28": "ኪሩቤልንም በወርቅ ለበጣቸው።",
    "29": "በቤቱም ግንብ ሁሉ ዙሪያ በውስጥና በውጭ የኪሩቤልና የዘንባባ ዛፍ የፈነዳም አበባ ምስል ቀረፀ።",
    "30": "የቤቱንም ወለል በውስጥና በውጭ በወርቅ ለበጠ።",
    "31": "ለቅዱስተ ቅዱሳኑም መግቢያ ከወይራ እንጨት ደጆች ሰራ፤ መድረኩንና መቃኖቹን ደፉንም አምስት ማእዘን አደረገ።",
    "32": "ሁለቱንም ደጆች ከወይራ እንጨት ሰራ፤ የኪሩቤልንና የዘንባባ ዛፍ የፈነዳም አበባ ምስል ቀረፀባቸው፥ በወርቅም ለበጣቸው፤ ኪሩቤልናና የዘንባባውን ዛፍ በወርቅ ለበጣቸው።",
    "33": "እንዲሁም ለመቅደሱ መግቢያ ከወይራ እንጨት አራት ማእዘን መቃን አደረገ።",
    "34": "ሁለቱንም ደጆች ከጥድ እንጨት ሰራ፤ አንዱ ደጅ በማጠፊያ ከተያያዘ ከሁለት ሳንቃ ተደረገ፥ ሁለተኛውም ደጅ በማጠፊያ ከተያያዘ ከሁለት ሳንቃ ተደረገ።",
    "35": "የኪሩቤልንና የዘንባባ ዛፍ የፈነዳም አበባ ምስል ቀረፀባቸው፤ በተቀረፀውም ስራ ላይ በወርቅ ለበጣቸው።",
    "36": "የውስጠኛውንም አደባባይ ቅጥር ሶስቱን ተራ በተጠረበ ድንጋይ፥ አንዱንም ተራ በዝግባ ሳንቃ ሰራው።",
    "37": "በአራተኛው አመት ዚፍ በሚባል ወር የእግዚአብሔር ቤት ተመሰረተ።",
    "38": "በአስራ አንደኛውም አመት ቡል በሚባል በስምንተኛው ወር ቤቱ እንደ ክፍሎቹና እንደ ስርአቱ ሁሉ ተጨረሰ። በሰባትም አመት ውስጥ ሰራው።"
}