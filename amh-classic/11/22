{
    "1": "ሶርያና እስራኤልም ሳይዋጉ ሶስት አመት ተቀመጡ።",
    "2": "በሶስተኛውም አመት የይሁዳ ንጉስ ኢዮሳፍጥ ወደ እስራኤል ንጉስ ወረደ።",
    "3": "የእስራኤልም ንጉስ ባርያዎቹን፦ ሬማት ዘገለአድ የእኛ እንደ ሆነች፥ እኛም ከሶርያ ንጉስ እጅ ሳንወስዳት ዝም እንዳልን ታውቃላችሁን? አላቸው።",
    "4": "ኢዮሳፍጥንም፦ በሬማት ዘገለአድ እንዋጋ ዘንድ ከእኔ ጋር ትመጣለህን? አለው። ኢዮሳፍጥም የእስራኤልን ንጉስ፦ እኔ እንደ አንተ፥ ህዝቤም እንደ ህዝብህ፥ ፈረሶቼም እንደ ፈረሶችህ ናቸው አለው።",
    "5": "ኢዮሳፍጥም የእስራኤልን ንጉስ፦ የእግዚአብሔርን ቃል አስቀድመህ ትጠይቅ ዘንድ እለምንሃለሁ አለው።",
    "6": "የእስራኤልም ንጉስ ነቢያቶቹን አራት መቶ የሚያህሉትን ሰዎች ሰብስቦ፦ ወደ ሬማት ዘገለአድ ለሰልፍ ልሂድን? ወይስ ልቅር? አላቸው። እነርሱም፦ እግዚአብሔር በንጉስ እጅ አሳልፎ ይሰጣታልና ውጣ አሉት።",
    "7": "ኢዮሳፍጥ ግን፦ እንጠይቀው ዘንድ ሌላ የእግዚአብሔር ነቢይ በዚህ አይገኝምን? አለ።",
    "8": "የእስራኤልም ንጉስ ኢዮሳፍጥን፦ እግዚአብሔርን የምንጠይቅበት የይምላ ልጅ ሚክያስ የሚባል አንድ ሰው አለ፤ ነገር ግን ክፉ እንጂ መልካም ትንቢት አይናገርልኝምና እጠላዋለሁ አለው። ኢዮሳፍጥም፦ ንጉስ እንዲህ አይበል አለ።",
    "9": "የእስራኤልም ንጉስ አንዱን ጃንደረባ ጠርቶ፦ የይምላን ልጅ ሚክያስን ፈጥነህ አምጣ አለው።",
    "10": "የእስራኤል ንጉስና የይሁዳ ንጉስ ኢዮሳፍጥ ልብሰ መንግስት ለብሰው በሰማርያ በር መግቢያ አጠገብ በአደባባይ በዙፋኖቻቸው ላይ ተቀምጠው ነበር፤ ነቢያቶቹም ሁሉ በፊታቸው ትንቢት ይናገሩ ነበር።",
    "11": "የክንአና ልጅ ሴዴቅያስም የብረት ቀንዶች ሰርቶ፦ እግዚአብሔር እንዲህ ይላል፦ እስኪጠፉ ድረስ በእነዚህ ሶርያውያንን ትወጋለህ አለ።",
    "12": "ነቢያትም ሁሉ፦ እግዚአብሔር በንጉሱ እጅ አሳልፎ ይሰጣታልና ወደ ሬማት ዘገለአድ ሂድና ተከናወን እያሉ እንዲህ ትንቢት ይናገሩ ነበር።",
    "13": "ሚክያስንም ሊጠራ የሄደ መልእክተኛ፦ እነሆ፥ ነቢያት ሁሉ በአንድ አፍ ሆነው ለንጉሱ መልካምን ይናገራሉ፤ ቃልህም እንደ ቃላቸው እንዲሆን መልካም እንድትናገር እለምንሃለሁ አለው።",
    "14": "ሚክያስም፦ ህያው እግዚአብሔርን! እግዚአብሔር የሚነግረኝን እርሱን እናገራለሁ አለ።",
    "15": "ወደ ንጉሱም በመጣ ጊዜ ንጉሱ፦ ሚክያስ ሆይ፥ ወደ ሬማት ዘገለአድ ለሰልፍ እንሂድን? ወይስ እንቅር? አለው፤ እርሱም፦ ውጣና ተከናወን፤ እግዚአብሔርም በንጉሱ እጅ አሳልፎ ይሰጣታል ብሎ መለሰለት።",
    "16": "ንጉሱም፦ ከእውነት በቀር በእግዚአብሔር ስም እንዳትነግረኝ ስንት ጊዜ አምልሃለሁ? አለው።",
    "17": "እርሱም፦ እስራኤል ሁሉ ጠባቂ እንደሌላቸው በጎች በተራሮች ላይ ተበትነው አየሁ፤ እግዚአብሔርም፦ ለእነዚህ ጌታ የላቸውም እያንዳንዱም በሰላም ወደ ቤቱ ይመለስ አለ ብሎ ተናገረ።",
    "18": "የእስራኤልም ንጉስ ኢዮሳፍጥን፦ ክፉ እንጂ መልካም እንደማይናገርልኝ አላልሁህምን? አለው።",
    "19": "ሚክያስም አለ፦ እንግዲህ የእግዚአብሔርን ቃል ስማ፤ እግዚአብሔር በዙፋኑ ተቀምጦ፥ የሰማይም ሰራዊት ሁሉ በቀኙና በግራው ቆመው አየሁ።",
    "20": "እግዚአብሔርም፦ ወጥቶ በሬማት ዘገለአድ ይወድቅ ዘንድ አክአብን የሚያሳስት ማን ነው? አለ። አንዱም እንዲህ ያለ ነገር፥ ሌላውም እንዲያ የለ ነገር ተናገረ።",
    "21": "መንፈስም ወጣ በእግዚአብሔርም ፊት ቆሞ፦ እኔ አሳስተዋለሁ አለ።",
    "22": "እግዚአብሔርም፦ በምን? አለው እርሱም፦ ወጥቼ በነቢያቶቹ ሁሉ አፍ ሃሰተኛ መንፈስ እሆናለሁ አለ። እግዚአብሔርም፦ ማሳሳትስ ታሳስተዋለህ፥ ይሆንልሃልም ውጣ፥ እንዲሁም አድርግ አለ።",
    "23": "አሁንም፦ እነሆ፥ እግዚአብሔር በእነዚህ በነቢያትህ ሁሉ አፍ ሃሰተኛ መንፈስ አድርጎአል፤ እግዚአብሔርም በላይህ ክፉ ተናግሮብሃል።",
    "24": "የክንአናም ልጅ ሴዴቅያስ ቀረበ፥ ሚክያስንም ጉንጩን በጥፊ መታውና፦ አንተን ሊናገር የእግዚአብሔር መንፈስ በምን መንገድ ከእኔ አለፈ? አለ።",
    "25": "ሚክያስም፦ እነሆ፥ በዚያ ቀን ልትሸሸግ ወደ እልፍኝህ በሄድህ ጊዜ ታያለህ አለ።",
    "26": "የእስራኤልም ንጉስ፦ ሚክያስን ውሰዱ፥ ወደ ከተማይቱም ሹም ወደ አሞን ወደ ንጉሱም ልጅ ወደ ኢዮአስ መልሳችሁ፦ ንጉሱ እንዲህ ይላል፦",
    "27": "በደህና እስክመለስ ድረስ ይህን ሰው በግዞት አኑሩት፥ የመከራም እንጀራ መግቡት፥ የመከራም ውሃ አጠጡት በሉ አለ።",
    "28": "ሚክያስም፦ በደህና ብትመለስ እግዚአብሔር በእኔ የተናገረ አይደለም አለ። ደግሞም፦ አህዛብ ሁሉ ሆይ፥ ስሙኝ አለ።",
    "29": "የእስራኤልም ንጉስና የይሁዳ ንጉስ ኢዮሳፍጥ ወደ ሬማት ዘገለአድ ወጡ።",
    "30": "የእስራኤልም ንጉስ ኢዮሳፍጥን፦ ልብሴን ለውጬ ወደ ሰልፍ እገባለሁ፤ አንተ ግን ልብስህን ልበስ አለው። የእስራኤልም ንጉስ ልብሱን ለውጦ ወደ ሰልፍ ገባ።",
    "31": "የሶርያም ንጉስ ሰላሳ ሁለቱን የሰረገሎች አለቆች፦ ከእስራኤል ንጉስ በቀር፥ ታናሽ ቢሆን ወይም ታላቅ ከማናቸውም ጋር አትግጠሙ ብሎ አዝዞ ነበር።",
    "32": "የሰረገሎች አለቆችም ኢዮሳፍጥን ባዩ ጊዜ፦ በእውነት የእስራኤል ንጉስ ነው አሉ፤ ይገጥሙትም ዘንድ ከበቡት ኢዮሳፍጥም ጮኸ፤",
    "33": "የሰረገሎች አለቆችም የእስራኤል ንጉስ እንዳልሆነ ባዩ ጊዜ እርሱን ከማሳደድ ተመለሱ።",
    "34": "አንድ ሰውም ቀስቱን ድንገት ገትሮ የእስራኤልን ንጉስ በጥሩሩ ልብስ መጋጠሚያ በኩል ወጋው፤ ሰረገለኛውንም፦ መልሰህ ንዳ፥ ተወግቻለሁና ከሰልፍ ውስጥ አውጣኝ አለው።",
    "35": "በዚያም ቀን ሰልፍ በረታ፤ ንጉሱም በሶርያውያን ፊት በሰረገላው ላይ ተደግፎ ነበር፥ ማታም ሞተ፤ የቁስሉም ደም በሰረገላው ውስጥ ፈሰሰ።",
    "36": "በሰራዊቱም መካከል ፀሃይ ስትገባ፦ ንጉሱ ሞቶአልና እያንዳንዱ ወደ ከተማው፥ እያንዳንዱም ወደ አገሩ ይሂድ የሚል ጩኸት ሆነ።",
    "37": "ወደ ሰማርያም መጡ፥ ንጉሱንም በሰማርያ ቀበሩት።",
    "38": "አመንዝሮች በታጠቡባት በሰማርያ ኩሬ ሰረገላውን አጠቡት፥ እግዚአብሔርም እንደ ተናገረው ቃል ውሾች ደሙን ላሱት።",
    "39": "የቀረውም የአክአብ ነገር፥ ያደረገውም ሁሉ፥ ከዝሆን ጥርስም የሰራው ቤት፥ የሰራቸውም ከተሞች ሁሉ፥ በእስራኤል ነገስታት ታሪክ መፅሃፍ የተፃፈ አይደለምን?",
    "40": "አክአብም ከአባቶቹ ጋር አንቀላፋ፥ በእርሱም ፋንታ ልጁ አካዝያስ ነገሰ።",
    "41": "አክአብም በነገሰ በአራተኛው አመት የአሳ ልጅ ኢዮሳፍጥ በይሁዳ ላይ ነገሰ።",
    "42": "ኢዮሳፍጥ መንገስ በጀመረ ጊዜ የሰላሳ አምስት አመት ጎበዝ ነበረ፤ በኢየሩሳሌምም ሃያ አምስት አመት ነገሰ። እናቱም አዙባ የተባለች የሺልሂ ልጅ ነበረች።",
    "43": "በአባቱም በአሳ መንገድ ሁሉ ሄደ፥ ከእርሱም ፈቀቅ አላለም፥ በእግዚአብሔርም ፊት ቅን አደረገ፤ ነገር ግን በኮረብቶች ላይ ያሉትን መስገጃዎች አላራቀም፤ ህዝቡ ገና በኮረብቶቹ ላይ ባሉት መስገጃዎች ይሰዋና ያጥን ነበር።",
    "44": "ኢዮሳፍጥም ከእስራኤል ንጉስ ጋር ታረቀ።",
    "45": "የቀረውም የኢዮሳፍጥ ነገር፥ የሰራውም ጭከና፥ እንዴትም እንደ ተወጋ፥ በይሁዳ ነገስታት ታሪክ መፅሃፍ የተፃፈ አይደለምን?",
    "46": "ከአባቱ ከአሳ ዘመን የተረፉትን ሰዶማውያን ከምድር አጠፋ።",
    "47": "በኤዶምያስም ንጉስ አልነበረም፤ ሹሙም እንደ ንጉስ ነበረ።",
    "48": "ኢዮሳፍጥም ወደ ኦፊር ሄደው ወርቅ ያመጡ ዘንድ የተርሴስን መርከቦች ሰራ፤ ነገር ግን መርከቦቹ በኤፅዮንጋብር ተሰበሩ እንጂ አልሄዱም።",
    "49": "የአክአብም ልጅ አካዝያስ ኢዮሳፍጥን፦ ባርያዎቼ ከባርያዎችህ ጋር በመርከብ ይሂዱ አለው፤ ኢዮሳፍጥ ግን አልወደደም።",
    "50": "ኢዮሳፍጥም ከአባቶቹ ጋር አንቀላፋ፥ በአባቱም በዳዊት ከተማ ከአባቶቹ ጋር ተቀበረ፤ በእርሱም ፋንታ ልጁ ኢዮራም ነገሰ።",
    "51": "በይሁዳም ንጉስ በኢዮሳፍጥ በአስራ ሰባተኛው አመት የአክአብ ልጅ አካዝያስ በእስራኤል ላይ በሰማርያ መንገስ ጀመረ፤ በእስራኤልም ላይ ሁለት አመት ነገሰ።",
    "52": "በእግዚአብሔርም ፊት ክፉ አደረገ፥ በአባቱና በእናቱም መንገድ፥ እስራኤልንም ባሳተው በናባጥ ልጅ በኢዮርብአም መንገድ ሄደ።",
    "53": "በአልንም አመለከ ሰገደለትም፤ አባቱም እንዳደረገ ሁሉ የእስራኤልን አምላክ እግዚአብሔርን አስቆጣ።"
}