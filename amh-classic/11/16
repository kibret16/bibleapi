{
    "1": "የእግዚአብሔርም ቃል በባኦስ ላይ እንዲህ ብሎ ወደ አናኒ ልጅ ወደ ኢዩ መጣ።",
    "2": "እኔ ከመሬት አስነስቼ በህዝቤ በእስራኤል ላይ አለቃ አድርጌሃለሁ፤ አንተ ግን በኢዮርብአም መንገድ ሄደሃል፥ በሃጢአታቸውም ያስቆጡኝ ዘንድ ህዝቤን እስራኤልን አስተሃቸዋል።",
    "3": "ስለዚህም፥ እነሆ፥ ባኦስንና ቤቱን ፈፅሜ እጠርጋለሁ፤ ቤትህንም እንደ ናባጥ ልጅ እንደ ኢዮርብአም ቤት አደርጋለሁ።",
    "4": "ከባኦስም ወገን በከተማይቱ ውስጥ የሚሞተውን ውሾች ይበሉታል፤ በሜዳውም የሚሞተውን የሰማይ ወፎች ይበሉታል።",
    "5": "የቀረውም የባኦስ ነገር፥ ስራውና ጭከናውም፥ በእስራኤል ነገስታት ታሪክ መፅሃፍ የተፃፈ አይደለምን?",
    "6": "ባኦስም ከአባቶቹ ጋር አንቀላፋ፥ በቴርሳም ተቀበረ ልጁም ኤላ በፋንታው ነገሰ።",
    "7": "በእጁም ስራ ያስቆጣው ዘንድ፥ እንደ ኢዮርብአም ቤት በእግዚአብሔር ፊት ስላደረገው ክፋት ሁሉ እርሱንም ስለ ገደለው፥ የእግዚአብሔር ቃል በባኦስና በቤቱ ላይ ወደ አናኒ ልጅ ወደ ነቢዩ ወደ ኢዩ መጣ።",
    "8": "በይሁዳም ንጉስ በአሳ በሃያ ስድስተኛው አመት የባኦስ ልጅ ኤላ በእስራኤል ላይ በቴርሳ ሁለት አመት ነገሰ።",
    "9": "የእኩሌቶቹም ሰረገሎች አለቃ ዘምሪ ተማማለበት፤ ኤላም በቴርሳ ነበረ፥ በቴርሳም በነበረው በቤት አሽከሮች አለቃ በኦሳ ቤት ይሰክር ነበር።",
    "10": "በይሁዳም ንጉስ በአሳ በሃያ ሰባተኛው አመት ዘምሪ ገብቶ መታው፤ ገደለውም፥ በፋንታውም ነገሰ።",
    "11": "ንጉስም በሆነ ጊዜ፥ በዙፋኑም በተቀመጠ ጊዜ፥ የባኦስን ቤት ሁሉ መታ፤ ከዘመዶችና ከወዳጆች ሁሉ አንድ ወንድ እንኳ አልቀረም።",
    "12-13": "ባኦስና ልጁ ኤላ ስለ ሰሩት ሃጢአት ሁሉ፥ በምናምንቴም ስራቸው የእስራኤልን አምላክ እግዚአብሔርን ያስቆጡት ዘንድ እስራኤልን ስለ አሳቱበት ሃጢአት፥ በነቢዩ በኢዩ እጅ በባኦስ ላይ እንደ ተናገረው እንደ እግዚአብሔር ቃል ዘምሪ የባኦስን ቤት ሁሉ እንዲሁ አጠፋ።",
    "14": "የቀረውም የኤላ ነገር፥ ያደረገውም ሁሉ፥ በእስራኤል ነገስታት ታሪክ መፅሃፍ የተፃፈ አይደለምን?",
    "15": "በይሁዳ ንጉስ በአሳ በሃያ ሰባተኛው አመት ዘምሪ በቴርሳ ሰባት ቀን ነገሰ። ህዝቡም በፍልስጥኤም አገር የነበረው ገባቶንን ከብበው ነበር።",
    "16": "ከተማይቱንም ከብበው የነበሩ ህዝብ ዘምሪ እንደ አመፀ፥ ንጉሱንም እንደ ገደለ ሰሙ፤ እስራኤልም ሁሉ በዚያ ቀን በሰፈሩ ውስጥ የሰራዊቱን አለቃ ዘንበሪን አነገሱ።",
    "17": "ዘንበሪም ከእርሱም ጋር እስራኤል ሁሉ ከገባቶን ወጥተው ቴርሳን ከበቡ።",
    "18": "ዘምሪም ከተማይቱ እንደ ተያዘች ባየ ጊዜ ወደ ንጉሱ ቤት ግንብ ውስጥ ገባ፥ የንጉሱንም ቤት በራሱ ላይ በእሳት አቃጠለ፤",
    "19": "ስላደረገውም ሃጢአት፥ እስራኤልንም ስላሳተበት ሃጢአት፥ በእግዚአብሔር ፊት ክፉ አድርጎአልና፥ በኢዮርብአምም መንገድ ሄዶአልና ሞተ።",
    "20": "የቀረውም የዘምሪ ነገር፥ ያደረገውም አመፅ፥ በእስራኤል ነገስታት ታሪክ መፅሃፍ የተፃፈ አይደለምን?",
    "21": "በዚያም ጊዜ የእስራኤል ህዝብ በሁለት ተከፈለ የህዝቡም እኩሌታ የጎናትን ልጅ ታምኒን ያነግሱት ዘንድ ተከተለው፤ እኩሌታውም ዘንበሪን ተከተለ።",
    "22": "ዘንበሪንም የተከተለ ህዝብ የጎናትን ልጅ ታምኒን በተከተለ ህዝብ ላይ በረታ፤ ታምኒም ሞተ፥ ዘንበሪም ነገሰ።",
    "23": "በይሁዳ ንጉስ በአሳ በሰላሳ አንደኛው አመት ዘንበሪ በእስራኤል ላይ አስራ ሁለት አመት ነገሰ። በቴርሳም ስድስት አመት ነገሰ።",
    "24": "ከሳምርም በሁለት መክሊት ብር የሰማርያን ተራራ ገዛ፤ በተራራውም ላይ ሰራ፥ የሰራውንም ከተማ በተራራው ባለቤት በሳምር ስም ሰማርያ ብሎ ጠራው።",
    "25": "ዘንበሪም በእግዚአብሔር ፊት ክፉ አደረገ፥ ከእርሱም አስቀድሞ ከነበሩት ይልቅ እጅግ ከፋ።",
    "26": "በናባጥም ልጅ በኢዮርብአም መንገድ ሁሉ በምናምንቴም ነገራቸው፤ የእስራኤልን አምላክ እግዚአብሔርን ያስቆጡት ዘንድ እስራኤልን ባሳተበት ሃጢአት ሄደ።",
    "27": "የቀረውም ዘንበሪ ያደረገው ነገር፥ የሰራውም ጭከና፥ በእስራኤል ነገስታት ታሪክ መፅሃፍ የተፃፈ አይደለምን?",
    "28": "ዘንበሪም ከአባቶቹ ጋር አንቀላፋ፥ በሰማርያም ተቀበረ፤ ልጁም አክአብ በፋንታው ነገሰ።",
    "29": "በይሁዳም ንጉስ በአሳ በሰላሳ ስምንተኛው አመት የዘንበሪ ልጅ አክአብ በእስራኤል ላይ ነገሰ፤ የዘንበሪም ልጅ አክአብ በእስራኤል ላይ በሰማርያ ሃያ ሁለት አመት ነገሰ።",
    "30": "የዘንበሪም ልጅ አክአብ ከእርሱ በፊት ከነበሩት ሁሉ ይልቅ በእግዚአብሔር ፊት ክፉ አደረገ።",
    "31": "በናባጥም ልጅ በኢዮርብአም ሃጢአት መሄድ ታናሽ ነገር መሰለው፥ የሲዶናውያንንም ንጉስ የኤትበአልን ልጅ ኤልዛቤልን አገባ፥ ሄዶም በአልን አመለከ ሰገደለትም።",
    "32": "በሰማርያም በሰራው በበአል ቤት ውስጥ ለበአል መሰዊያ አቆመ።",
    "33": "አክአብም የማምለኪያ አፀድ ተከለ፤ አክአብም ከእርሱ በፊት ከነበሩት ሁሉ ይልቅ የእስራኤልን አምላክ እግዚአብሔርን የሚያስቆጣውን ነገር አበዛ።",
    "34": "በእርሱም ዘመን የቤቴል ሰው አኪኤል ኢያሪኮን ሰራ፤ በነዌም ልጅ በኢያሱ እጅ እንደ ተነገረው እንደ እግዚአብሔር ቃል፥ በበኩር ልጅ በአቢሮን መሰረትዋን አደረገ፥ በታናሹ ልጁም በሰጉብ በሮችዋን አቆመ።"
}