{
    "1": "ለኢይዝራኤላዊውም ለናቡቴ በሰማርያ ንጉስ በአክአብ ቤት አጠገብ የወይን ቦታ ነበረው።",
    "2": "አክአብም ናቡቴን፦ በቤቴ አቅራቢያ ነውና የአትክልት ቦታ አደርገው ዘንድ የወይን ቦታህን ስጠኝ፤ ስለ እርሱም ከእርሱ የተሻለ የወይን ቦታ እሰጥሃለሁ፤ ወይም ብትወድድ ግምቱን ገንዘብ እሰጥሃለሁ ብሎ ተናገረው።",
    "3": "ናቡቴም አክአብን፦ የአባቶቼን ርስት እሰጥህ ዘንድ እግዚአብሔር ያርቅልኝ አለው።",
    "4": "ኢይዝራኤላዊውም ናቡቴ፦ የአባቶቼን ርስት አልሰጥህም ብሎ ስለ ተናገረው አክአብ ተቆጥቶና ተናድዶ ወደ ቤቱ ገባ። በአልጋውም ላይ ተጋድሞ ፊቱን ተሸፋፈነ፥ እንጀራም አልበላም።",
    "5": "ሚስቱም ኤልዛቤል ወደ እርሱ መጥታ፦ ልብህ የሚያዝን እንጀራስ የማትበላ ስለምንድር ነው? አለችው።",
    "6": "እርሱም፦ ኢይዝራኤላዊውን ናቡቴን፦ የወይንህን ቦታ በገንዘብ ስጠኝ ወይም ብትወድድ በፋንታው ሌላ የወይን ቦታ እሰጥሃለሁ ብዬ ተናገርሁት እርሱ ግን፦ የወይን ቦታዬን አልሰጥህም ብሎ ስለ መለሰልኝ ነው አላት።",
    "7": "ሚስቱም ኤልዛቤል፦ አንተ አሁን የእስራኤልን መንግስት ትገዛለህን? ተነሳ እንጀራም ብላ፥ ልብህም ደስ ይበላት የኢይዝራኤላዊውን የናቡቴን የወይን ቦታ እሰጥሃለሁ አለችው።",
    "8": "በአክአብም ስም ደብዳቤ ፃፈች፥ በማህተሙም አተመችው፤ በከተማው ወደ ነበሩትና ከናቡቴም ጋር ወደ ተቀመጡት ሽማግሌዎችና ከበርቴዎች ደብዳቤውን ላከች።",
    "9": "በደብዳቤውም፦ ስለ ፆም አዋጅ ንገሩ፥ ናቡቴንም በህዝቡ ፊት አስቀምጡት፤",
    "10": "ሁለትም ምናምንቴ ሰዎች በፊቱ አስቀምጡና፦ እግዚአብሔርንና ንጉሱን ሰድቦአል ብለው ይመስክሩበት አውጥታችሁም እስኪሞት ድረስ ውገሩት ብላ ፃፈች።",
    "11": "በከተማውም የተቀመጡት የከተማው ሰዎችና ሽማግሌዎች ከበርቴዎችም ኤልዛቤል እንዳዘዘቻቸውና ወደ እነርሱ በተላከው ደብዳቤ እንደ ተፃፈ እንዲሁ አደረጉ።",
    "12": "የፆም አዋጅ ነገሩ፥ ናቡቴንም በህዝቡ ፊት አስቀመጡት።",
    "13": "ሁለቱም ምናምንቴ ሰዎች ገብተው በፊቱ ተቀመጡ፤ ምናምንቴዎቹ ሰዎችም በህዝቡ ፊት፦ ናቡቴ እግዚአብሔርንና ንጉሱን ሰድቦአል ብለው በናቡቴ ላይ መሰከሩ። የዚያን ጊዜም ከከተማ አውጥተው እስኪሞት ድረስ ወገሩት።",
    "14": "ወደ ኤልዛቤልም፦ ናቡቴ ተወግሮ ሞተ ብለው ላኩ።",
    "15": "ኤልዛቤልም ናቡቴ ተወግሮ እንደ ሞተ በሰማች ጊዜ ኤልዛቤል አክአብን፦ ናቡቴ ሞቶአል እንጂ በህይወት አይደለምና በገንዘብ ይሰጥህ ዘንድ እንቢ ያለውን የኢይዝራኤላዊውን የናቡቴን የወይን ቦታ ተነስተህ ውረስ አለችው።",
    "16": "አክአብም ናቡቴ እንደ ሞተ በሰማ ጊዜ ይወርሰው ዘንድ ወደ ኢይዝራኤላዊው ወደ ናቡቴ ወይን ቦታ ሊወርድ ተነሳ።",
    "17": "የእግዚአብሔርም ቃል ወደ ቴስብያዊው ወደ ኤልያስ እንዲህ ሲል መጣ።",
    "18": "ተነስተህ በሰማርያ የሚኖረውን የእስራኤልን ንጉስ አክአብን ትገናኝ ዘንድ ውረድ፤ እነሆ፥ ይወርሰው ዘንድ በወረደበት በናቡቴ የወይን ቦታ ውስጥ አለ።",
    "19": "አንተም፦ እግዚአብሔር እንዲህ ይላል፤ ገድለህ ወረስኸውን? ብለህ ንገረው። ደግሞም፦ እግዚአብሔር እንዲህ ይላል፦ ውሾች የናቡቴን ደም በላሱበት ስፍራ የአንተን ደም ደግሞ ውሾች ይልሱታል ብለህ ንገረው።",
    "20": "አክአብም ኤልያስን፦ ጠላቴ ሆይ፥ አገኘኸኝን? አለው። እርሱም እንዲህ ብሎ መለሰለት፦ አግኝቼሃለሁ በእግዚአብሔር ፊት ክፉ ለማድረግ ራስህን ሽጠሃልና።",
    "21": "እነሆ፥ ክፉ ነገር አመጣብሃለሁ፥ ፈፅሞም እጠርግሃለሁ፥ ከአክአብም በእስራኤል ዘንድ የታሰረውንና የተለቀቀውን ወንድ ሁሉ አጠፋለሁ፤",
    "22": "በስራህም አስቆጥተኸኛልና፥ እስራኤልንም አስተሃልና ቤትህን እንደ ናባጥ ልጅ እንደ ኢዮርብአም ቤት እንደ አኪያም ልጅ እንደ ባኦስ ቤት አደርገዋለሁ።",
    "23": "ደግሞ እግዚአብሔር ስለ ኤልዛቤል፦ በኢይዝራኤል ቅጥር አጠገብ ኤልዛቤልን ውሾች ይበሉአታል ብሎ ተናገረ።",
    "24": "ከአክአብም ወገን በከተማይቱ ውስጥ የሞተውን ውሾች ይበሉታል፤ በሜዳውም የሞተውን የሰማይ ወፎች ይበሉታል።",
    "25": "በእግዚአብሔር ፊት ክፋት ለመስራት ራሱን እንደ ሸጠ፥ ሚስቱም ኤልዛቤል እንደ ነዳችው፥ እንደ አክአብ ያለ ሰው አልነበረም።",
    "26": "እግዚአብሔር ከእስራኤል ልጆች ፊት ያጠፋቸው አሞራውያን እንደ ሰሩት ሁሉ፥ ጣኦታትን በመከተል እጅግ ርኩስ ነገር ሰራ።",
    "27": "አክአብም ይህን ቃል በሰማ ጊዜ ልብሱን ቀድዶ ገላውን ማቅ አለበሰ፥ ፆመም፥ በማቅ ላይም ተኛ፥ ቅስስ ብሎም ሄደ።",
    "28": "ደግሞም፦ አክአብ በፊቴ እንደ ተዋረደ አየህን? በፊቴ የተዋረደ ስለ ሆነ በልጁ ዘመን በቤቱ ላይ ክፉ ነገር አመጣለሁ እንጂ በእርሱ ዘመን ክፉ ነገር አላመጣም የሚል የእግዚአብሔር ቃል ወደ ቴስብያዊው ወደ ኤልያስ መጣ።"
}