{
    "1": "በዚያም ወራት የኢዮርብአም ልጅ አብያ ታመመ።",
    "2": "ኢዮርብአምም ሚስቱን፦ ተነሺ፥ የኢዮርብአምም ሚስት እንደ ሆንሽ እንዳትታወቂ ልብስሽን ለውጪና ወደ ሴሎ ሂጂ፤ እነሆ፥ በዚህ ህዝብ ላይ እንድነግስ የነገረኝ ነቢዩ አኪያ በዚያ አለ።",
    "3": "በእጅሽም አስር እንጀራና እንጎቻዎች አንድም ምንቸት ማር ይዘሽ ወደ እርሱ ሂጂ፤ በልጁም የሚሆነውን ይነግርሻል አላት።",
    "4": "የኢዮርብአምም ሚስት እንዲሁ አደረገች፥ ተነስታም ወደ ሴሎ ሄደች ወደ አኪያም ቤት መጣች። አኪያም ስለ መሸምገሉ አይኖቹ ፈዝዘው ነበርና ማየት አልቻለም።",
    "5": "እግዚአብሔርም አኪያን፦ እነሆ፥ ስለ ታመመው ልጅዋ ትጠይቅህ ዘንድ የኢዮርብአም ሚስት ትመጣለች፤ ሌላ ሴትም መስላ ተሰውራለችና በገባች ጊዜ እንዲህና እንዲህ በላት አለው።",
    "6": "እርስዋም በደጅ ስትገባ አኪያ የእግርዋን ኮቴ ሰማ፥እንዲህም አለ፦ የኢዮርብአም ሚስት ሆይ፥ ግቢ ስለ ምንስ ሌላ ሴት መሰልሽ? እኔም ብርቱ ወሬ ይዤ ተልኬልሻለሁ።",
    "7": "ሂጂ፥ ለኢዮርብአምም እንዲህ በዪው፦ የእስራኤል አምላክ እግዚአብሔር እንዲህ ይላል፦ ከህዝብ መካከል ለይቼ ከፍ አድርጌህ ነበር፥ በህዝቤም በእስራኤል ላይ አለቃ አድርጌህ ነበር፥",
    "8": "ከዳዊትም ቤት መንግስቱን ቀድጄ ሰጥቼህ ነበር፤ ነገር ግን በፍፁም ልቡ እንደ ተከተለኝ፥ በፊቴም ቅን ነገር ብቻ እንዳደረገ፥ ትእዛዜንም እንደ ጠበቀ እንደ ባርያዬ እንደ ዳዊት አልሆንህም።",
    "9": "ከአንተም አስቀድመው ከነበሩት ሁሉ ይልቅ ክፉ ሰራህ፤ ታስቆጣኝም ዘንድ ሄደህ ሌሎችን አማልክትና ቀልጠው የተሰሩትን ምስሎች አደረግህ፥ ወደ ኋላህም ጣልኸኝ።",
    "10": "ስለዚህ፥ እነሆ፥ በኢዮርብአም ቤት ላይ መከራ አመጣለሁ፥ ከኢዮርብአምም በእስራኤል ዘንድ የታሰረውንና የተለቀቀውን ወንድ ሁሉ እቆርጣለሁ፤ ሰውም ፋንድያን እስኪጠፋ ድረስ እንደሚጠርግ እኔ የኢዮርብአምን ቤት ፈፅሜ እጠርጋለሁ።",
    "11": "ከኢዮርብአምም ወገን በከተማይቱ ውስጥ የሞተውን ውሾች ይበሉታል፤ በሜዳውም የሞተውን የሰማይ ወፎች ይበሉታል፤ እግዚአብሔር ተናግሮአልና።",
    "12": "እንግዲህ ተነስተሽ ወደ ቤትሽ ሂጂ እግርሽም ወደ ከተማ በገባ ጊዜ ልጁ ይሞታል።",
    "13": "እስራኤልም ሁሉ ያለቅሱለታል፥ ይቀብሩትማል በእስራኤል አምላክ በእግዚአብሔር ዘንድ በኢዮርብአም ቤት በዚህ ልጅ መልካም ነገር ተገኝቶበታልና ከኢዮርብአም እርሱ ብቻ ይቀበራል።",
    "14": "እግዚአብሔርም ደግሞ በእስራኤል ላይ ንጉስ ያስነሳል፤ እርሱም በዚያ ዘመን የኢዮርብአምን ቤት ያጠፋል።",
    "15": "በዚያ ጊዜም ሸምበቆ በውሃ ውስጥ እንደሚንቀሳቀስ እግዚአብሔር እንዲሁ እስራኤልን ይመታል፤ እግዚአብሔርንም ያስቆጡ ዘንድ የማምለኪያ አፀድ ተክለዋልና ለአባቶቻቸው ከሰጣቸው ከዚች ከመልካሚቱ ምድር እስራኤልን ይነቅላል፥ በወንዙም ማዶ ይበትናቸዋል።",
    "16": "ስለ በደለውና እስራኤልንም ስላሳተበት ስለ ኢዮርብአም ሃጢአት እስራኤልን ይጥላል።",
    "17": "የኢዮርብአምም ሚስት ተነስታ ሄደች፥ ወደ ቴርሳ መጣች ወደ ቤቱም መድረክ በገባች ጊዜ ልጁ ሞተ።",
    "18": "በባርያውም በነቢዩ በአኪያ እንደ ተነገረው እንደ እግዚአብሔር ቃል እስራኤል ሁሉ ቀበሩት አለቀሱለትም።",
    "19": "የቀረውም የኢዮርብአም ነገር፥ እንዴት እንደ ተዋጋ፥ እንዴትም እንደ ነገሰ፥ እነሆ፥ በእስራኤል ነገስታት ታሪክ መፅሃፍ ተፅፎአል።",
    "20": "ኢዮርብአምም የነገሰበት ዘመን ሃያ ሁለት አመት ነበረ ከአባቶቹም ጋር አንቀላፋ፥ ልጁም ናዳብ በፋንታው ነገሰ።",
    "21": "የሰሎሞንም ልጅ ሮብአም በይሁዳ ነገሰ ሮብአምም ንጉስ በሆነ ጊዜ የአርባ አንድ አመት ጉልማሳ ነበረ፤ እግዚአብሔርም ስሙን ያኖርባት ዘንድ ከእስራኤል ነገድ ሁሉ በመረጣት ከተማ በኢየሩሳሌም አስራ ሰባት አመት ነገሰ፤ የእናቱም ስም ናእማ ነበረ እርስዋም አሞናዊት ነበረች።",
    "22": "ይሁዳም በእግዚአብሔር ፊት ክፉ ሰራ፤ አባቶቻቸውም ከሰሩት ሁሉ ይልቅ አብዝተው በሰሩት ሃጢአት አስቆጡት።",
    "23": "እነርሱም ደግሞ ከፍ ባለው ኮረብታ ሁሉ ላይ፥ ቅጠሉ ከለመለመ ዛፍ ሁሉ በታች መስገጃዎችንና ሃውልቶችን የማምለኪያ አፀዶችንም ለራሳቸው ሰሩ።",
    "24": "በምድርም ውስጥ ሰዶማውያን ነበሩ፤ ከእስራኤልም ልጆች ፊት እግዚአብሔር ያሳደዳቸውን የአህዛብን ርኩሰት ሁሉ ያደርጉ ነበር።",
    "25": "ሮብአምም በነገሰ በአምስተኛው አመት የግብፅ ንጉስ ሺሻቅ በኢየሩሳሌም ላይ መጣ።",
    "26": "የእግዚአብሔርም ቤት መዛግብትንና የንጉስ ቤት መዛግብትን ወሰደ፤ ሁሉንም ወሰደ፤ ሰሎሞንም የሰራውን የወርቁን ጋሻ ሁሉ ወሰደ።",
    "27": "ንጉሱም ሮብአም በፋንታው የናስ ጋሾችን ሰራ፥ የንጉስንም ቤት ደጅ በሚጠብቁ በዘበኞች አለቆች እጅ አኖራቸው።",
    "28": "ንጉሱም ዘወትር ወደ እግዚአብሔር ቤት ሲገባ ዘበኞች ይሸከሙአቸው ነበር፤ መልሰውም በዘበኞች ቤት ውስጥ ያኖሩአቸው ነበር።",
    "29": "የቀረውም የሮብአም ነገር፥ ያደረገውም ሁሉ፥ በይሁዳ ነገስታት ታሪክ መፅሃፍ የተፃፈ አይደለምን?",
    "30": "በዘመኑም ሁሉ በሮብአምና በኢዮርብአም መካከል ሰልፍ ነበረ።",
    "31": "ሮብአምም ከአባቶቹ ጋር አንቀላፋ፥ በዳዊትም ከተማ ከአባቶቹ ጋር ተቀበረ። ልጁም አብያም በፋንታው ነገሰ።"
}