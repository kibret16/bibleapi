{
    "1": "ሰሎሞንም የራሱን ቤት በአስራ ሶስት አመት ሰራ፥ የቤቱንም ስራ ሁሉ ጨረሰ።",
    "2": "የሊባኖስ ዱር ቤት የሚባል ቤትን ሰራ፤ ርዝመቱንም መቶ ክንድ፥ ስፋቱንም አምሳ ክንድ፥ ቁመቱንም ሰላሳ ክንድ አደረገ፤ የዝግባም እንጨት በሶስት ተራ በተሰሩ አእማድ ላይ ቆሞ ነበር፤ በአእማዱም ላይ የዝግባ እንጨት አግዳሚ ሰረገሎች ነበሩ።",
    "3": "በአእማዱም ላይ በነበሩ አግዳሚዎች ቤቱ በዝግባ ሳንቃ ተሸፍኖ ነበር፤ አእማዱም በአንዱ ተራ አስራ አምስት፥ በአንዱ ተራ አስራ አምስት እየሆኑ አርባ አምስት ነበሩ።",
    "4": "መስኮቶቹም በሶስት ተራ ነበሩ፥ መስኮቶቹም ፊት ለፊት ይተያዩ ነበር።",
    "5": "ደጆቹና መስኮቶቹም ሁሉ አራት ማእዘን ነበሩ፤ መስኮቶቹም በሶስት ተራ ሆነው ፊት ለፊት ይተያዩ ነበር።",
    "6": "አእማዱም ያሉበቱን ቤት ሰራ፤ ርዝመቱም አምሳ ክንድ፥ ስፋቱም ሰላሳ ክንድ ነበረ፤ በእርሱም ፊት ደግሞ አእማድና መድረክ ያሉበት ወለል ነበረ።",
    "7": "ደግሞም የሚፈርድበት ዙፋን ያለበትን የፍርድ ቤት አደረገ። ከወለሉም አንስቶ እስከ ጣራው ድረስ በዝግባ እንጨት ተሸፍኖ ነበር።",
    "8": "ከፍርድ ሰቀላ ወደ ውስጥ፥ በሌላውም አደባባይ ውስጥ የነበረውን መኖሪያ ቤት እንዲሁ ሰራ። እንደዚሁም ያለ ቤት ሰሎሞን ላገባት ለፈርኦን ልጅ ቤት ሰራ።",
    "9": "እነዚህም ሁሉ ከመሰረቱ ጀምሮ እስከ ጉልላቱ ድረስ በጥሩ በተጠረበና በውስጥና በውጭ በልክ በተከረከመ ድንጋይ ተሰርተው ነበር፤ በውጭውም እስከ ታላቁ አደባባይ ድረስ እንዲሁ ነበረ።",
    "10": "መሰረቱም አስር ወይም ስምንት ክንድ በሆነ በጥሩና በታላቅ ድንጋይ ተሰርቶ ነበር።",
    "11": "በላዩም ልክ ሆኖ የተከረከመ ጥሩ ድንጋይና የዝግባ ሳንቃ ነበረ።",
    "12": "በታላቁም አደባባይ ዙሪያ የነበረው ቅጥር እንደ እግዚአብሔር ቤት እንደ ውስጠኛው አደባባይ ቅጥርና እንደ ቤቱ ወለል ሶስቱ ተራ በተጠረበ ድንጋይ አንዱም ተራ በዝግባ ሳንቃ ተሰርቶ ነበር።",
    "13": "ንጉሱም ሰሎሞን ልኮ ኪራምን ከጢሮስ አስመጣ።",
    "14": "እርሱም ከንፍታሌም ወገን የነበረች የባል አልባ ሴት ልጅ ነበረ፥ አባቱም የጢሮስ ሰው ናስ ሰራተኛ ነበረ፤ የናስንም ስራ ሁሉ ይሰራ ዘንድ በጥበብና በማስተዋል በብልሃትም ተሞልቶ ነበር። ወደ ንጉሱም ወደ ሰሎሞን መጥቶ ስራውን ሁሉ ሰራ።",
    "15": "ሁለቱን የናስ አእማድ አደረገ፤ የአንዱም አምድ ቁመት አስራ ስምንት ክንድ ነበረ፥ የዙሪያውም መጠን አስራ ሁለት ክንድ ነበረ፤ የአምዱም ውፍረት አንድ ጋት ነበረ፥ ውስጠ ክፍትም ነበረ። ሁለተኛውም አምድ እንዲሁ ነበረ።",
    "16": "በሁለቱም አእማድ ራስ ላይ እንዲቀመጡ ከፈሰሰ ናስ ሁለት ጉልላት ሰራ፤ የአንዱም ጉልላት ቁመት አምስት ክንድ፥ የሁለተኛውም ጉልላት ቁመት አምስት ክንድ ነበረ።",
    "17": "በአእማዱም ራስ ላይ የነበሩትን ጉልላቶች ይሸፍኑ ዘንድ ሁለት እንደ መርበብ ስራ አደረገ፤ አንዱም መርበብ ለአንዱ ጉልላት ሁለተኛውም መርበብ ለሁለተኛው ጉልላት ነበረ።",
    "18": "ሮማኖችንም ሰራ፤ በአንድ ጉልላት ዙሪያ በተራ ሁለት መቶ ሮማኖች ነበሩ፥ በአንድም መርበብ ላይ ሁለት ተራ ነበረ፤ እንዲሁም ለሁለተኛው ጉልላት አደረገ።",
    "19": "በወለሉም አእማድ በነበሩት ጉልላቶች ላይ የሱፍ አበባ የሚመስል ስራ አራት ክንድ አድርጎ ቀረፀ።",
    "20": "በሁለቱም አእማድ በነበሩት ጉልላቶች ላይ በመርበቡ ስራ አጠገብ ሮማኖቹን አደረገ።",
    "21": "አእማዱንም በመቅደሱ ወለል አጠገብ አቆማቸው፤ የቀኙንም አምድ አቁሞ ያቁም ብሎ ጠራው፤ የግራውንም አምድ አቁሞ በለዝ ብሎ ጠራው።",
    "22": "በአእማዱም ራስ ላይ የሱፍ አበባ የሚመስል ስራ ነበረ፤ እንዲሁም የአእማዱ ስራ ተጨረሰ።",
    "23": "ከፈሰሰም ናስ ከዳር እስከ ዳር አስር ክንድ፥ ቁመቱም አምስት ክንድ፥ በዙሪያውም ሰላሳ ክንድ የሆነ ክብ ኩሬ ሰራ።",
    "24": "ከከንፈሩም በታች ለአንድ ክንድ አስር ለአንድ ክንድም አስር ጉብጉቦች አዞረበት፤ እርሱም በቀለጠ ጊዜ ጉብጉቦቹ በሁለት ተራ ከእርሱ ጋር አብረው ቀልጠው ነበር።",
    "25": "ኩሬውም በአስራ ሁለት በሬዎች ምስል ላይ ተቀምጦ ነበር፤ ከእነርሱም ሶስቱ ወደ ሰሜን፥ ሶስቱም ወደ ምእራብ፥ ሶስቱም ወደ ደቡብ፥ ሶስቱም ወደ ምስራቅ ይመለከቱ ነበር። ኩሬውም በላያቸው ነበረ፥ የሁሉም ጀርባቸው በስተ ውስጥ ነበረ።",
    "26": "ውፍረቱም አንድ ጋት ነበረ፤ ከንፈሩም እንደ ፅዋ ከንፈር ተሰርቶ ነበር፤ እንደ ሱፍ አበባዎች ሆኖ ተከርክሞ ነበር። ሁለት ሺህም የባዶስ መስፈሪያ ይይዝ ነበር።",
    "27": "አስርም የናስ መቀመጫዎች ሰራ፤ የአንዱም መቀመጫ ርዝመት አራት ክንድ፥ ወርዱም አራት ክንድ፥ ቁመቱም ሶስት ክንድ ነበረ።",
    "28": "የመቀመጫውም ስራ እንዲህ ነበረ፤ በክፈፎችም መካከል ያለው ሰንበር ይመስል ነበር።",
    "29": "በክፈፎቹም መካከል በነበሩ ሰንበሮች ላይ አንበሳዎችና በሬዎች ኪሩቤልም ነበሩ፤ እንዲሁም በክፈፎቹ ላይ ነበረ፤ ከአንበሳዎቹና ከበሬዎቹ በታች ሻኩራ የሚመስል ተንጠልጥሎ ነበር።",
    "30": "በየመቀመጫዎቹም ሁሉ አራት የናስ መንኮራኩሮች ነበሩባቸው፤ መንኮራኩሮቹም የሚዞሩበትን የናስ ወስከምት ሰራ፤ ከመታጠቢያውም ሰን በታች በአራቱ ማእዘን በኩል አራት በምስል የፈሰሱ እግሮች ነበሩ።",
    "31": "በክፈፉም ውስጥ የነበረ አንገት አንድ ክንድ ነበረ፤ አንገቱም ድቡልቡል ነበረ፥ ቁመቱም ክንድ ተኩል ነበረ። በአንገቱም ላይ ቅርፅ ነበረበት ክፈፉ ግን አራት ማእዘን ነበረ እንጂ ድቡልቡል አልነበረም።",
    "32": "አራቱም መንኮራኩሮች ከሰንበሮቹ በታች ነበሩ፤ የመንኮራኩሮቹም ወስከምት በመቀመጫው ውስጥ ነበረ፤ የመንኮራኩሩም ቁመት ክንድ ተኩል ነበረ።",
    "33": "የመንኮራኩሮቹም ስራ እንደ ሰረገላ መንኮራኩር ነበረ፥ ወስከምቶቹና የመንኮራኩሮቹ ክፈፍ ቅትርቶቹም ወስከምቱም የሚገባበት ቧምቧ ሁሉ በምስል የፈሰሰ ነበር።",
    "34": "በእያንዳንዱም መቀመጫ በአራቱ ማእዘን በኩል አራት ደገፋዎች ነበሩ ደገፋዎቹም ከመቀመጫው ጋር ተገጥመው ነበር።",
    "35": "በመቀመጫውም ላይ ስንዝር የሚሆን ድቡልቡል ነገር ነበረ በመቀመጫውም ላይ የነበሩ መያዣዎችና ሰንበሮች ከእርሱ ጋር ይጋጠሙ ነበር።",
    "36": "በመያዣውና በሰንበሮቹ ላይ ኪሩቤልንና አንበሳዎችን የዘንባባውንም ዛፍ እንደ መጠናችው ቀረፀ፥ በዙሪያውም ሻኩራ አደረገ።",
    "37": "እንዲሁ አስሩን መቀመጫዎች ሰራ፤ ሁሉም በምስልና በመጠን በንድፍም ትክክሎች ነበሩ።",
    "38": "አስሩንም የናስ መታጠቢያ ሰን ሰራ፤ አንዱ መታጠቢያ ሰን አርባ የባዶስ መስፈሪያ ያነሳ ነበር፤ እያንዳንዱም መታጠቢያ ሰን አራት ክንድ ነበረ፤ በአስሩም መቀመጫዎች ላይ በእያንዳንዱ አንድ አንድ መታጠቢያ ሰን ይቀመጥ ነበር።",
    "39": "አምስቱንም መቀመጫዎች በቤቱ ቀኝ፥ አምስቱንም በቤቱ ግራ አኖራቸው፤ ኩሬውንም በቤቱ ቀኝ በአዜብ በኩል አኖረው።",
    "40": "ኪራምም ምንችቶችንና መጫሪያዎችን ድስቶችንም ሰራ፤ ኪራምም ለንጉሱ ለሰሎሞን በእግዚአብሔር ቤት የሰራውን ስራ ሁሉ ጨረሰ።",
    "41": "ሁለቱም አእማድ፥ በአእማዱም ላይ የነበሩትን ኩብ የሚመስሉትን ጉልላቶች፥ በአእማዱም ላይ የነበሩትን ሁለቱን ጉልላቶች የሚሸፍኑትን ሁለቱን መርበቦች፥",
    "42": "በአእማዱም ላይ የነበሩትን ሁለቱን ጉልላቶች ይሸፍኑ ዘንድ ለእያንዳንዱ መርበብ በሁለት በሁለት ተራ አድርጎ ለሁለቱ መርበቦች አራት መቶ ሮማኖች አደረገ።",
    "43": "አስሩንም መቀመጫዎች፥ በመቀመጫዎችም ላይ የሚቀመጡትን አስሩን መታጠቢያ ሰን፥",
    "44": "አንዱንም ኩሬ፥ ከኩሬውም በታች የሚሆኑትን አስራ ሁለቱን በሬዎች፥",
    "45": "ምንቸቶቹንም፥ መጫሪያዎቹንም፥ ድስቶቹንም አደረገ። ኪራምም ለንጉሱ ለሰሎሞን በእግዚአብሔር ቤት የሰራው ይህ እቃ ሁሉ የጋለ ናስ ነበረ።",
    "46": "በዮርዳኖስ ሜዳ በሱኮትና በፀርታን መካከል ባለው በወፍራሙ መሬት ውስጥ አስፈሰሰው።",
    "47": "ሰሎሞንም እቃውን ሁሉ ሳያስመዝን አኖረ፤ የናሱም ሚዛን ከብዛቱ የተነሳ አይቆጠርም ነበር።",
    "48": "ሰሎሞንም በእግዚአብሔር ቤት የነበረውን እቃ ሁሉ አሰራ የወርቁን መሰዊያ፥ የገፁም ህብስት የነበረበትን የወርቅ ገበታ፥",
    "49": "በቅድስተ ቅዱሳኑ ፊት አምስቱ በቀኝ አምስቱም በግራ የሚቀመጡትን ከጥሩ ወርቅ የተሰሩትንም መቅረዞች፥ የወርቁንም አበባዎችና ቀንዲሎች መኮስተሪያዎችም፥",
    "50": "ከጥሩ ወርቅም የተሰሩትን ፅዋዎችና ጉጠቶች፥ ድስቶቹንና ጭልፋዎቹንም፥ ማንደጃዎቹንም፥ ለውስጠኛውም ቤት ለቅድስተ ቅዱሳን ደጆች ለቤተ መቅደሱም ደጆች የሚሆኑትን የወርቅ ማጠፊያዎች አሰራ።",
    "51": "እንዲሁ ንጉሱ ሰሎሞን በእግዚአብሔር ቤት ውስጥ ያሰራው ስራ ሁሉ ተፈፀመ። አባቱም ዳዊት የቀደሰውን፥ ብርና ወርቅ እቃም፥ ሰሎሞን አገባ፥ በእግዚአብሔርም ቤት ውስጥ በነበሩ ግምጃ ቤቶች አኖረው።"
}