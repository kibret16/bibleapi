{
    "1": "ንጉሱም ሰሎሞን በእስራኤል ሁሉ ላይ ነግሶ ነበር።",
    "2": "የነበሩትም አለቆች እነዚህ ናቸው፤ የሳዶቅ ልጅ ካህኑ አዛርያስ፥",
    "3": "ፀሃፊዎቹም የሴባ ልጆች ኤልያፍና አኪያ፥ ታሪክ ፀሃፊም የአሂሉድ ልጅ ኢዮሳፍጥ፥",
    "4": "የዮዳሄም ልጅ በናያስ የሰራዊት አለቃ ነበረ፤ ሳዶቅና አብያታርም ካህናት ነበሩ፤",
    "5": "የናታንም ልጅ አዛርያስ የሹሞች አለቃ ነበረ፤ የናታንም ልጅ ዛቡድ የንጉሱ አማካሪና ወዳጅ ነበረ፤",
    "6": "አሂሳርም የቤት አዛዥ፥ የአብዳም ልጅ አዶኒራም አስገባሪ ነበረ።",
    "7": "ለንጉሱና ለቤተ ሰቡም ቀለብ የሚሰጡ በእስራኤል ሁሉ ላይ አስራ ሁለት ሹሞች ለሰሎሞን ነበሩት። ከአመቱ ውስጥ አንዱን ወር እያንዳንዳቸው ይቀልቡ ነበር።",
    "8": "ስማቸውም ይህ ነበረ፤ በተራራማው አገር በኤፍሬም የሁር ልጅ፤",
    "9": "በማቃፅና በሸአልቢም በቤትሳሚስና በኤሎንቤትሃናን የዴቀር ልጅ፤",
    "10": "በአሩቦት የሄሴድ ልጅ፥ ለእርሱም ሰኮትና የኦፌር አገር ሁሉ ነበረ፤",
    "11": "በዶር አገር ዳርቻ ሁሉ የአሚናዳብ ልጅ፥ እርሱም የሰሎሞንን ልጅ ጣፈትን አግብቶ ነበር፤",
    "12": "ከቤትሳን ጀምሮ እስከ አቤልምሆላና እስከ ዮቅምአም ማዶ ድረስ በታእናክና በመጊዶ በፀርታንም አጠገብ በኢይዝራኤል በታች ባለው በቤትሳን ሁሉ የአሂሉድ ልጅ በአና ነበረ፤",
    "13": "በሬማት ዘገለአድ የጌበር ልጅ ነበረ፥ ለእርሱም በገለአድ ያሉት የምናሴ ልጅ የኢያእር መንደሮች ነበሩ፤ ለእርሱም ደግሞ በባሳን በአርጎብ ዳርቻ ያሉት ቅጥርና የናስ መወረወሪያዎች የነበረባቸው ስድሳ ታላላቅ ከተሞች ነበሩበት፤",
    "14": "በመሃናይም የኢዶ ልጅ አሂናዳብ፤",
    "15": "በንፍታሌም አኪማአስ ነበረ፥ እርሱም የሰሎሞንን ልጅ ባስማትን አግብቶ ነበር፤",
    "16": "በአሴርና በበአሎት የኩሲ ልጅ በአና፤",
    "17": "በይሳኮር የፋሩዋ ልጅ ኢዮሳፍጥ፤",
    "18": "በብንያም የኤላ ልጅ ሳሚ፤",
    "19": "በአሞራውያን ንጉስ በሴዎንና በባሳን ንጉስ በአግ አገር፥ በገለአድ አገር፥ የኡሪ ልጅ ጌበር ነበረ፤ በዚያችም ምድር ላይ እርሱ ብቻውን ሹም ነበረ።",
    "20": "ይሁዳና እስራኤልም እንደ ባህር አሸዋ ብዛት ብዙ ነበሩ፤ በልተውም ጠጥተውም ደስ ብሎአቸው ነበር።",
    "21": "ሰሎሞንም ከወንዙ ጀምሮ እስከ ግብፅ ዳርቻ እስከ ፍልስጥኤም ድረስ በመንግስታት ሁሉ ላይ ነግሶ ነበር፤ ግብርም ያመጡለት ነበር፥ በእድሜውም ሙሉ ለሰሎሞን ይገዙ ነበር።",
    "22": "ለሰሎሞንም ለቀን ለቀኑ ቀለብ የሚሆን ሰላሳ ኮር መልካም ዱቄትና ስድሳ ኮር መናኛ ድቄት፥",
    "23": "ከዋላና ከሚዳቋ ከበረሃ ፍየልና ከሰቡ ወፎች በቀር አስር ፍሪዳዎች ሃያም የተሰማሩ በሬዎች አንድ መቶም በጎች ነበረ።",
    "24": "ከወንዙ ወዲህ ባሉት ነገስታት ሁሉ ከወንዙም ወዲህ ባለው አገር ሁሉ ላይ ከቲፍሳ ጀምሮ እስከ ጋዛ ድረስ ነግሶ ነበር፤ በዙሪያውም ባለው በሁሉ ወገን ሰላም ሆኖለት ነበር።",
    "25": "በሰሎሞንም ዘመን ሁሉ ይሁዳና እስራኤል ከዳን ጀምሮ እስከ ቤርሳቤህ ድረስ እያንዳንዱ ከወይኑና ከበለሱ በታች ተዘልሎ ይቀመጥ ነበር።",
    "26": "ለሰሎሞንም በአርባ ሺህ ጋጥ የሚገቡ የሰረገላ ፈረሶች አስራ ሁለትም ሺህ ፈረሰኞች ነበሩት።",
    "27": "እነዚያም ሹሞች እያንዳንዱ በየወሩ ንጉሱን ሰሎሞንንና ወደ ንጉሱ ወደ ሰሎሞን ማእድ የሚቀርቡትን ሁሉ ይቀልቡ ነበር፤ ምንም አያጎድሉም ነበር።",
    "28": "እያንዳንዱም እንደ ደንቡ ለፈረሶቹና ለሰጋር በቅሎች ገብስና ጭድ ወደ ስፍራቸው ያመጡ ነበር።",
    "29": "እግዚአብሔርም ለሰሎሞን እጅግ ብዙ ጥበብና ማስተዋል በባህርም ዳር እንዳለ አሸዋ የልብ ስፋት ሰጠው።",
    "30": "የሰሎሞንም ጥበብ በምስራቅ ካሉ ሰዎች ሁሉ ጥበብና ከግብፅ ጥበብ ሁሉ በለጠ።",
    "31": "ከሰውም ሁሉ ይልቅ ከኢይዝራኤላዊው ከኤታንና ከማሆል ልጆች ከሄማንና ከከልቀድ ከደራልም ይልቅ ጥበበኛ ነበረ። በዙሪያውም ባሉ አህዛብ ሁሉ ዝናው ወጣ።",
    "32": "እርሱም ሶስት ሺህ ምሳሌዎች ተናገረ፤ መሃልዩም ሺህ አምስት ነበረ።",
    "33": "ስለ ዛፍም ከሊባኖስ ዝግባ ጀምሮ በቅጥር ግንብ ላይ እስከሚበቅለው እስከ ሂሶጵ ድረስ ይናገር ነበር፤ ደግሞም ስለ አውሬዎችና ስለ ወፎች ሰለተንቀሳቃሾችና ስለ አሳዎች ይናገር ነበር።",
    "34": "ከአህዛብም ሁሉ፥ ጥበቡንም ሰምተው ከነበሩ ከምድር ነገስታት ሁሉ የሰሎሞንን ጥበብ ለመስማት ሰዎች ይመጡ ነበር።"
}