{
    "1": "የጢሮስ ንጉስ ኪራም ለዳዊት በዘመኑ ሁሉ ወዳጅ ስለ ነበረ፥ ሰሎሞን በአባቱ ፋንታ ንጉስ ለመሆን እንደ ተቀባ ሰምቶ ባርያዎቹን ወደ ሰሎሞን ሰደደ።",
    "2": "ሰሎሞንም ወደ ኪራም እንዲህ ብሎ ላከ፦",
    "3": "እግዚአብሔር ከእግሩ በታች እስኪጥልለት ድረስ በዙሪያው ስለ ነበረ ሰልፍ አባቴ ዳዊት የአምላኩን የእግዚአብሔርን ቤት መስራት እንዳልቻለ አንተ ታውቃለህ።",
    "4": "አሁንም አምላኬ እግዚአብሔር በዙሪያዬ ካሉት እረፍት ሰጥቶኛል፤ ጠላትም ክፉም ነገር የለብኝም።",
    "5": "እነሆም፥ እግዚአብሔር ለአባቴ ለዳዊት፦ በአንተ ፋንታ በዙፋንህ ላይ የማስቀምጠው ልጅህ እርሱ ለስሜ ቤት ይሰራል ብሎ እንደ ነገረው፥ ለአምላኬ ለእግዚአብሔር ስም ቤት እሰራ ዘንድ አስባለሁ።",
    "6": "አሁንም ከወገኔ እንደ ሲዶናውያን እንጨት መቆረጥ የሚያውቅ እንደሌለ ታውቃለህና የዝግባ ዛፍ ከሊባኖስ ይቆርጡልኝ ዘንድ ባርያዎችህን እዘዝ፤ ባርያዎቼም ከባርያዎችህ ጋር ይሁኑ፤ የባርያዎችህንም ዋጋ እንደ ተናገርኸው ሁሉ እሰጥሃለሁ።",
    "7": "ኪራምም የሰሎሞንን ቃል ሰምቶ እጅግ ደስ አለውና፦ በዚህ በታላቅ ህዝብ ላይ ጥበበኛ ልጅ ለዳዊት የሰጠ እግዚአብሔር ዛሬ ይመስገን አለ።",
    "8": "ኪራምም፦ የላክህብኝን ሁሉ ሰማሁ ስለ ዝግባውና ስለ ጥዱ እንጨት ፈቃድህን ሁሉ አደርጋለሁ።",
    "9": "ባርያዎቼ ከሊባኖስ ወደ ባህር ይጎትቱታል፤ እኔም በታንኳ አድርጌ በባህር ላይ እያንሳፈፍሁ አንተ እስከ ወሰንኸው ስፍራ ድረስ አደርስልሃለሁ፥ በዚያም እፈታዋለሁ፥ አንተም ከዚያ ታስወስደዋለህ፤ አንተም ፈቃዴን ታደርጋለህ ለቤቴም ቀለብ የሚሆነውን ትሰጠኛለህ ብሎ ወደ ሰሎሞን ላከ።",
    "10": "እንዲሁም ኪራም የዝግባውንና የጥዱን እንጨት እንደሚሻው ያህል ሁሉ ለሰሎሞን ይሰጠው ነበር።",
    "11": "ሰሎሞንም ለኪራም ስለ ቤቱ ቀለብ ሃያ ሺ የቆሮስ መስፈሪያ ስንዴ ሃያ ኮርም ጥሩ ዘይት ይሰጠው ነበር፤ ሰሎሞንም ለኪራም በየአመቱ ይህን ይሰጥ ነበር።",
    "12": "እግዚአብሔርም እንደ ነገረው ለሰሎሞን ጥበብን ሰጠው፤ በኪራምና በሰሎሞንም መካከል ሰላም ነበረ፤ ሁለቱም ቃል ኪዳን ተጋቡ።",
    "13": "ሰሎሞንም ከእስራኤል ሁሉ ገባሮቹን መርጦ አወጣ፤ የገባሮቹም ቁጥር ሰላሳ ሺህ ሰዎች ነበረ።",
    "14": "በየወሩም እያከታተለ ወደ ሊባኖስ አስር አስር ሺህ ይሰድድ ነበር፤ አንድ ወርም በሊባኖስ ሁለት ወርም በቤታቸው ይቀመጡ ነበር። አዶኒራምም አስገባሪ ነበረ።",
    "15": "ሰሎሞንም ሰባ ሺህ ተሸካሚዎች፥ ሰማንያ ሺህም በተራራው ላይ የሚጠርቡ ጠራቢዎች ነበሩት።",
    "16": "ይኸውም በሰራተኛው ህዝብ ላይ ከተሾሙት ከሶስት ሺህ ስድስት መቶ ሰዎች ሌላ ነው።",
    "17": "ንጉሱም ታላላቅ ምርጥ ምርጥ ድንጋዮችን ይቆፍሩና ይጠርቡ ዘንድ ለቤቱም መሰረት ይረበርቡት ዘንድ አዘዘ።",
    "18": "የሰሎሞንና የኪራምም አናጢዎች ጌባላውያንም ወቀሩአቸው፥ ቤቱንም ለመስራት እንጨቱንና ድንጋዮቹን አዘጋጁ።"
}