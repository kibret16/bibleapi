{
    "1": "ሰሎሞንም የእግዚአብሔርን ቤት፥ የንጉሱን ቤትና ሰሎሞን የወደደውን የልቡን አሳብ ሁሉ ሰርቶ በፈፀመ ጊዜ፥",
    "2": "እግዚአብሔር በገባኦን ለሰሎሞን እንደ ተገለጠለት ዳግመኛ ተገለጠለት።",
    "3": "እግዚአብሔርም አለው፦ በፊቴ የፀለይኸውን ፀሎትህንና ልመናህን ሰምቻለሁ፤ ለዘላለምም ስሜ በዚያ ያድር ዘንድ ይህን የሰራኸውን ቤት ቀድሻለሁ፤ አይኖቼና ልቤም በዘመኑ ሁሉ በዚያ ይሆናሉ።",
    "4": "ዳዊትም አባትህ በየዋህ ልብና በቅንነት እንደ ሄደ አንተ ደግሞ በፊቴ ብትሄድ፥ ያዘዝሁህንም ሁሉ ብታደርግ፥ ስርአቴንም ፍርዴንም ብትጠብቅ፥",
    "5": "እኔ፦ ከእስራኤል ዙፋን ከዘርህ ሰው አታጣም ብዬ ለአባትህ ለዳዊት እንደ ተናገርሁ፥ የመንግስትህን ዙፋን በእስራኤል ላይ ለዘላለም አፀናለሁ።",
    "6": "እናንተና ልጆቻችሁ ግን እኔን ከመከትል ብትመለሱ፥ የሰጠኋችሁንም ትእዛዜንና ስርአቴን ባትጠብቁ፥ ሄዳችሁም ሌሎችን አማልክት ብታመልኩ፥ ብትሰግዱላቸውም፥",
    "7": "እስራኤልን ከሰጠኋቸው ምድር አጠፋቸዋለሁ፤ ለስሜም የቀደስሁትን ይህን ቤት ከፊቴ እጥለዋለሁ፤ እስራኤልም በአህዛብ ሁሉ መካከል ምሳሌና ተረት ይሆናሉ።",
    "8": "ከፍ ከፍ ብሎ የነበረውም ይህ ቤት ባድማ ይሆናል፤ በዚያም የሚያልፍ ሁሉ እያፍዋጨ፦ እግዚአብሔር በዚህ አገርና በዚህ ቤት ስለምን እንዲህ አደረገ? ብሎ ይደነቃል።",
    "9": "መልሰውም፦ ከግብፅ ምድር አባቶቻቸውን ያወጣውን አምላካቸውን እግዚአብሔርን ትተው ሌሎችንም አማልክት ስለ ተከተሉ፥ ስለ ሰገዱላቸውም፥ ስለ አመለኩአቸውም፥ ስለዚህ እግዚአብሔር ይህን ክፉ ነገር ሁሉ አመጣባቸው ይላሉ።",
    "10": "ሰሎሞንም የእግዚአብሔርን ቤትና የንጉሱን ቤት ሁለቱን ቤቶች የሰራበት ሃያ አመት በተፈፀመ ጊዜ፥",
    "11": "ንጉሱ ሰሎሞን በገሊላ ምድር ያሉትን ሃያ ከተሞች ለኪራም ሰጠው። የጢሮስም ንጉስ ኪራም የሚሻውን ያህል የዝግባና የጥድ እንጨት የሚሻውንም ያህል ወርቅ ሁሉ ለሰሎሞን ሰጥቶት ነበር።",
    "12": "ኪራምም ሰሎሞን የሰጠውን ከተሞች ያይ ዘንድ ከጢሮስ ወጣ ደስም አላሰኙትም።",
    "13": "እርሱም፦ ወንድሜ ሆይ፥ የሰጠኸኝ እነዚህ ከተሞች ምንድር ናቸው? አለ። እስከ ዛሬም ድረስ የከቡል አገር ተብለው ተጠሩ።",
    "14": "ኪራምም መቶ ሃያ መክሊት ወርቅ ለንጉሱ ላከ።",
    "15": "ንጉሱም ሰሎሞን የእግዚአብሔርን ቤትና የራሱን ቤት፥ ሚሎንም፥ የኢየሩሳሌምንም ቅጥር፥ ሃፆርንም፥ መጊዶንም፥ ጌዝርንም ይሰራ ዘንድ ገባሮችን መልምሎ ነበር።",
    "16": "የግብፅም ንጉስ ፈርኦን ወጥቶ ጌዝርን ይዞ ነበር፥ በእሳትም አቃጥሎ ነበር፥ በከተማም የኖሩትን ከነአናውያን ገድሎ ነበር፤ ለልጁም ለሰሎምን ሚስት ትሎት አድርጎ ሰጥቶአት ነበር።",
    "17": "ሰሎሞንም ጌዝርን፥ የታችኛውንም ቤት",
    "18": "ሆሮን፥ ባእላትንም፥ በምድረ በዳም አገር ያለችውን ተድሞርን፥",
    "19": "ለሰሎሞንም የነበሩትን የእቃ ቤት ከተሞች ሁሉ፥ የሰረገላውንም ከተሞች፥ የፈረሰኞችንም ከተሞች፥ በኢየሩሳሌምም በሊባኖስም በመንግስቱም ምድር ሁሉ ሰሎሞን ይሰራ ዘንድ የወደደውን ሁሉ ሰራ።",
    "20": "ከእስራኤልም ልጆች ዘንድ ያልነበሩትን ከአሞራውያንና ከኬጢያውያን፥ ከፌርዛውያን፥ ከኤዊያውያንና ከኢያቡሳውያን የቀሩትን፥",
    "21": "የእስራኤልም ልጆች ያጠፉአቸው ዘንድ ያልቻሉትን፥ በኋላቸው የቀሩትን ልጆቻቸውን፥ ሰሎሞን እስከ ዛሬ ድረስ ገባሮች አድርጎ መለመላቸው።",
    "22": "ሰሎሞንም ከእስራኤል ልጆች ማንንም ባርያ አላደረገም፤ እነርሱ ግን ሰልፈኞች፥ ሎሌዎችም፥ መሳፍንትም፥ አለቆችም፥ የሰረገሎችና የፈረሶች ባልደራሶች ነበሩ።",
    "23": "ሰሎሞንም በሚሰራው ስራ ላይ ሰራተኛውን ህዝብ የሚያዝዙ አለቆች አምስት መቶ አምሳ ነበሩ።",
    "24": "የፈርኦንም ልጅ ከዳዊት ከተማ ሰሎሞን ወደ ሰራላት ወደ ቤትዋ ወጣች፤ በዚያን ጊዜም ሚሎን ሰራ።",
    "25": "ሰሎሞንም በየአመቱ ሶስት ጊዜ የሚቃጠለውንና የደህንነቱን መስዋእት ለእግዚአብሔር በሰራው መሰዊያ ላይ ያሳርግ ነበር፤ በእግዚአብሔር ፊት ባለው መሰዊያ ላይ እጣን ያሳርግ ነበር፤ ቤቱንም ጨረሰ።",
    "26": "ንጉሱም ሰሎሞን በኤዶምያስ ምድር በኤርትራ ባህር ዳር በኤሎት አጠገብ ባለችው በኤፅዮንጋብር መርከቦችን ሰራ።",
    "27": "ኪራምም በእነዚያ መርከቦች ከሰሎሞን ባርያዎች ጋር የባህሩን ነገር የሚያውቁ መርከበኞች ባርያዎቹን ሰደደ።",
    "28": "ወደ ኦፊርም መጡ፥ ከዚያም አራት መቶ ሃያ መክሊት ወርቅ ወሰዱ፥ ወደ ንጉሱም ወደ ሰሎሞን ይዘው መጡ።"
}