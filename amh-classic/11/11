{
    "1": "ንጉሱም ሰሎሞን ከፈርኦን ልጅ ሌላ፥ በሞአባውያንና በአሞናውያን በኤዶማውያን በሲዶናውያንና በኬጢያውያን ሴቶች፥ በብዙ እንግዶች ሴቶች ፍቅር ተነደፈ።",
    "2": "እግዚአብሔር የእስራኤልን ልጆች፦ አምላኮቻቸውን ትከተሉ ዘንድ ልባችሁን በእውነት ያዘነብላሉና ወደ እነርሱ አትግቡ፥ እነርሱም ወደ እናንተ አይግቡ ካላቸው ከአህዛብ፥ ከእነዚህ ጋር ሰሎሞን በፍቅር ተጣበቀ።",
    "3": "ለእርሱም ወይዛዝር የሆኑ ሰባት መቶ ሚስቶች ሶስት መቶም ቁባቶች ነበሩት፤ ሚስቶቹም ልቡን አዘነበሉት።",
    "4": "ሰሎሞንም ሲሸመግል ሚስቶቹ ሌሎችን አማልክት ይከተል ዘንድ ልቡን አዘነበሉት፤ የአባቱ የዳዊት ልብ ከአምላኩ ከእግዚአብሔር ጋር ፍፁም እንደ ነበረ የሰሎሞን ልቡ እንዲሁ አልነበረም።",
    "5": "ሰሎሞንም የሲዶናውያንን አምላክ አስታሮትን፥ የአሞናውያንንም ርኩሰት ሚልኮምን፥ ተከተለ።",
    "6": "ሰሎሞንም በእግዚአብሔር ፊት ክፉ ነገርን አደረገ፥ እንደ አባቱም እንደ ዳዊት እግዚአብሔርን በመከተል ፍፁም አልሆነም።",
    "7": "በዚያን ጊዜም ሰሎሞን ለሞአብ ርኩሰት ለካሞሽ፥ ለአሞንም ልጆች ርኩሰት ለሞሎክ በኢየሩሳሌም ፊት ለፊት ባለው ተራራ ላይ መስገጃ ሰራ።",
    "8": "ለአማልክቶቻቸው እጣን ለሚያጥኑ መስዋእትም ለሚሰዉ ለእንግዶች ሚስቶቹ ሁሉ እንዲሁ አደረገ።",
    "9-10": "ሁለት ጊዜም ከተገለጠለት፥ ሌሎችንም አማልክት እንዳይከተል ካዘዘው ከእስራኤል አምላክ ከእግዚአብሔር ልቡን አርቆአልና፥ እግዚአብሔርም ያዘዘውን ነገር አልጠበቀምና እግዚአብሔር ሰሎሞንን ተቆጣ።",
    "11": "እግዚአብሔርም ሰሎሞንን አለው፦ ይህን ሰርተሃልና፥ ያዘዝሁህንም ቃል ኪዳኔንና ስርአቴን አልጠበቅህምና መንግስትህን ከአንተ ቀዳድጄ ለባርያህ እሰጠዋለሁ።",
    "12": "ነገር ግን ከልጅህ እጅ እቀድደዋለሁ እንጂ ስለ አባትህ ስለ ዳዊት ይህን በዘመንህ አላደርግም።",
    "13": "ነገር ግን ስለ ባርያዬ ስለ ዳዊትና ስለ መረጥኋት ስለ ኢየሩሳሌም ለልጅህ አንድ ነገድ እሰጣለሁ እንጂ መንግስቱን ሁሉ አልቀድድም።",
    "14": "እግዚአብሔርም ከኤዶምያስ ነገስታት ዘር የኤዶምያስን ሰው ሃዳድን ጠላት አድርጎ በሰሎሞን ላይ አስነሳው።",
    "15-16": "ኢዮአብና እስራኤልም ሁሉ የኤዶምያስን ወንድ ሁሉ እስኪገድሉ ድረስ ስድስት ወር በዚያ ተቀምጠው ነበርና ዳዊት በኤዶምያስ በነበረ ጊዜ፥ የሰራዊቱም አለቃ ኢዮአብ ተወግተው የሞቱትን ሊቀብር በወጣ ጊዜ፥ የኤዶምያስንም ወንድ ሁሉ በገደለ ጊዜ፥",
    "17": "ሃዳድ ገና ብላቴና ሳለ ሃዳድና ከእርሱ ጋር ጥቂቶቹ ከኤዶምያስ ሰዎች የሆኑ የአባቱ ባርያዎች ወደ ግብፅ ኮብልለው ነበር።",
    "18": "ከምድያምም ተነስተው ወደ ፋራን መጡ ከእነርሱም ጋር ከፋራን ሰዎች ወሰዱ፥ ወደ ግብፅም መጡ፥ ወደ ግብፅም ንጉስ ወደ ፈርኦን ዘንድ ገቡ፤ እርሱም ቤት ሰጥቶ ቀለብ ዳረገው፥ ምድርም ሰጠው።",
    "19": "የሚስቱንም የእቴጌይቱን የቴቄምናስን እህት እስኪያጋባው ድረስ ሃዳድ በፈርኦን ፊት እጅግ ባለምዋል ሆነ።",
    "20": "የቴቄምናስ እህት ጌንባትን ወለደችለት፥ ቴቄምናስም በፈርኦን ቤት አሳደገችው፤ ጌንባትም በፈርኦን ቤት በፈርኦን ልጆች መካከል ነበረ።",
    "21": "ሃዳድም በግብፅ ሳለ ዳዊት ከአባቶቹ ጋር እንዳንቀላፋ፥ የሰራዊቱም አለቃ ኢዮአብ እንደ ሞተ በሰማ ጊዜ፥ ሃዳድ ፈርኦንን፦ ወደ አገሬ እሄድ ዘንድ አሰናብተኝ አለው።",
    "22": "ፈርኦንም፦ እነሆ፥ ከእኔ ዘንድ ወደ አገርህ መሄድ የፈለግህ ምን አጥተህ ነው? አለው። እርሱም፦ አንዳች አላጣሁም፤ ነገር ግን ልሂድ ብሎ መለሰ። ሃዳድም ወደ አገሩ ተመለሰ፥ ሃዳድም ያደረገው ክፉ ነገር ይህ ነው፤ እስራኤልን አስጨነቀ፥ በኤዶምያስም ላይ ነገሰ።",
    "23": "እግዚአብሔርም ደግሞ ከጌታው ከሱባ ንጉስ ከአድርአዛር የኮበለለውን የኤልያዳን ልጅ ሬዞንን ጠላት አድርጎ አስነሳበት።",
    "24": "ዳዊትም የሱባን ሰዎች በገደለ ጊዜ ሬዞን ሰዎችን ሰብስቦ የጭፍራ አለቃ ሆነ፤ ወደ ደማስቆም ሄዱ፥ በዚያም ተቀመጡ፤ በደማስቆም ላይ አነገሱት።",
    "25": "ሃዳድም ካደረገው ክፋት ሌላ በሰሎሞን ዘመን ሁሉ የእስራኤል ጠላት ነበረ።",
    "26": "ከሳሪራ አገር የሆነ የሰሎሞን ባርያ የኤፍሬማዊው የናባጥ ልጅ ኢዮርብአም በንጉሱ ላይ አመፀ፤ እናቱም ፅሩአ የተባለች ባልቴት ሴት ነበረች።",
    "27": "በንጉሱም ያመፀበት ምክንያት ይህ ነው፤ ሰሎሞን ሚሎን ሰራ፥ የአባቱንም የዳዊትን ከተማ ሰባራውን ጠገነ።",
    "28": "ኢዮርብአምም ፅኑእ ሃያል ሰው ነበረ፤ ሰሎሞንም ጉልማሳው በስራ የተመሰገነ መሆኑን ባየ ጊዜ በዮሴፍ ነገድ ስራ ሁሉ ላይ ሾመው።",
    "29": "በዚያን ጊዜም ኢዮርብአም ከኢየሩሳሌም በወጣ ጊዜ ሴሎናዊው ነቢዩ አኪያ በመንገድ ላይ ተገናኘው፤ አኪያም አዲስ ልብስ ለብሶ ነበር ሁለቱም በሜዳው ለብቻቸው ነበሩ።",
    "30": "አኪያም የለበሰውን አዲስ ልብስ ይዞ ከአስራ ሁለት ቆራረጠው።",
    "31": "ኢዮርብአምንም አለው፦ አስር ቁራጭ ውሰድ፤ የእስራኤል አምላክ እግዚአብሔር እንዲህ ይላልና፦ እነሆ፥ ከሰሎሞን እጅ መንግስቱን እቀድዳለሁ፥ አስሩንም ነገዶች እሰጥሃለሁ፤",
    "32": "ስለ ባርያዬ ስለ ዳዊት ከእስራኤልም ነገድ ስለ መረጥኋት ከተማ ስለ ኢየሩሳሌም ግን አንድ ነገድ ይቀርለታል፤",
    "33": "ጥለውኛልና፥ ለሲዶናውያንም አምላክ ለአስታሮት፥ ለሞአብም አምላክ ለካሞሽ፥ ለአሞንም ልጆች አምላክ ለሚልኮም ሰግደዋልና፥ አባቱም ዳዊት እንዳደረገ በፊቴ ቅን ነገር ያደርጉ ዘንድ፥ ስርአቴንና ፍርዴንም ይጠብቁ ዘንድ በመንገዴ አልሄዱምና።",
    "34": "መንግስቱንም ሁሉ ከእጁ አልወስድም፤ ትእዛዜንና ስርአቴን ስለ ጠበቀው ስለ መረጥሁት ስለ ባርያዬ ስለ ዳዊት ግን በእድሜው ሁሉ አለቃ አደርገዋለሁ።",
    "35": "መንግስቱንም ከልጁ እጅ እወስዳለሁ፥ ለአንተም አስሩን ነገድ እሰጥሃለሁ።",
    "36": "ስሜንም ባኖርሁባት በዚያች በመረጥኋት ከተማ በኢየሩሳሌም ለባርያዬ ለዳዊት በፊቴ ሁልጊዜ መብራት ይሆንለት ዘንድ ለልጁ አንድ ነገድ እሰጠዋለሁ።",
    "37": "አንተንም እወስድሃለሁ፥ ነፍስህም በወደደችው ሁሉ ላይ ትነግሳለች፥ በእስራኤልም ላይ ንጉስ ትሆናለህ።",
    "38": "ባርያዬም ዳዊት እንዳደረገ፥ ያዘዝሁህን ሁሉ ብትሰማ፥ በመንገዴም ብትሄድ፥ በፊቴም የቀናውን ብታደርግ፥ ስርአቴንና ትእዛዜን ብትጠብቅ፥ ከአንተ ጋር እሆናለሁ፥ ለዳዊትም እንደ ሰራሁለት ፅኑ ቤት እሰራልሃለሁ፥ እስራኤልንም ለአንተ እሰጥሃለሁ።",
    "39": "ስለዚህም የዳዊትን ዘር አስጨንቃለሁ፤ ነገር ግን በዘመን ሁሉ አይደለም።",
    "40": "ሰሎሞንም ኢዮርብአምን ሊገድለው ወደደ፤ ኢዮርብአምም ተነስቶ ወደ ግብፅ ኮበለለ፥ ወደ ግብፅም ንጉስ ወደ ሺሻቅ መጣ፥ ሰሎሞንም እስኪሞት ድረስ በግብፅ ተቀመጠ።",
    "41": "የቀረውም የሰሎሞን ነገር፥ ያደረገውም ሁሉ፥ ጥበቡም፥ እነሆ፥ በሰሎሞን ታሪክ መፅሃፍ ተፅፎአል።",
    "42": "ሰሎሞንም በኢየሩሳሌም በእስራኤል ሁሉ ላይ የነገሰበት ዘመን አርባ አመት ነበረ።",
    "43": "ሰሎሞንም ከአባቶቹ ጋር አንቀላፋ፥ በአባቱም በዳዊት ከተማ ተቀበረ ልጁም ሮብአም በፋንታው ነገሰ።"
}