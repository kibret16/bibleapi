{
    "1": "ከብዙ ቀንም በኋላ በሶስተኛው አመት፦ ሂድ፥ ለአክአብ ተገለጥ፥ በምድር ላይም ዝናብ እሰጣለሁ የሚል የእግዚአብሔር ቃል ወደ ኤልያስ መጣ።",
    "2": "ኤልያስም ለአክአብ ይገለጥ ዘንድ ሄደ፤ በሰማርያም ራብ ፀንቶ ነበር።",
    "3": "አክአብም የቤቱን አዛዥ አብድዩን ጠራ፤ አብድዩ እግዚአብሔርን እጅግ ይፈራ ነበር።",
    "4": "ኤልዛቤልም የእግዚአብሔርን ነቢያት ባስገደለች ጊዜ እርሱ መቶውን ነቢያት ወስዶ አምሳ አምሳውን በዋሻ ውስጥ ሸሽጎ እንጀራና ውሃ ይመግባቸው ነበር።",
    "5": "አክአብም አብድዩን፦ በአገሩ መካከል ወደ ውሃው ምንጭ ሁሉና ወደ ወንዝ ሁሉ ሂድ፤ እንስሶችም ሁሉ እንዳይጠፉ ፈረሶችንና በቅሎችን የምናድንበት ሳር ምናልባት እናገኛለን አለው።",
    "6": "ሁለቱም የሚመለሱበትን አገር ተካፈሉ፤ አክአብም ለብቻው በአንድ መንገድ አብድዩም ለብቻው በሌላ መንገድ ሄዱ።",
    "7": "አብድዩም በመንገድ ሲሄድ፥ እነሆ፥ ኤልያስ ተገናኘው፤ አብድዩም አወቀው፥ በግምባሩም ተደፍቶ፦ ጌታዬ ሆይ፥ ኤልያስ አንተ ነህን? አለ።",
    "8": "ኤልያስም፦ እኔ ነኝ፤ ሄደህ ለጌታህ፦ ኤልያስ ተገኝቶአል በል አለው።",
    "9": "አብድዩም አለ፦ እኔን ባርያህን እንዲገድል በአክአብ እጅ አሳልፈህ ትሰጠኝ ዘንድ ምን ሃጢአት አድርጌአለሁ?",
    "10": "አምላክህ ህያው እግዚአብሔርን! ጌታዬ ይፈልግህ ዘንድ ያልላከበት ህዝብ ወይም መንግስት የለም ሁሉም። በዚህ የለም ባሉ ጊዜ አንተን እንዳላገኙ መንግስቱንና ህዝቡን አምሎአቸው ነበር።",
    "11": "አሁንም፥ እነሆ፦ ሂድ፥ ኤልያስ ተገኘ ብለህ ለጌታህ ንገር ትለኛለህ።",
    "12": "እኔም ከአንተ ጥቂት ራቅ ስል የእግዚአብሔር መንፈስ አንስቶ ወደማላውቀው ስፍራ ይወስድሃል፤ እኔም ገብቼ ለአክአብ ስናገር፥ ባያገኝህ ይገድለኛል እኔም ባርያህ ከትንሽነቴ ጀምሬ እግዚአብሔርን እፈራ ነበር።",
    "13": "ኤልዛቤል የእግዚአብሔርን ነቢያት ባስገደለች ጊዜ፥ መቶውን የእግዚአብሔር ነቢያት ወስጄ፥ አምሳ አምሳውንም በዋሻ ውስጥ ሸሽጌ፥ እንጀራና ውሃ የመገብኋቸው፥ ይህ ያደርግሁት ነገር በውኑ ለጌታዬ አልታወቀህምን?",
    "14": "አሁንም፦ ሄደህ ኤልያስ ተገኘ ብለህ ለጌታህ ንገር ትላለህ እርሱም ይገድለኛል።",
    "15": "ኤልያስም፦ በፊቱ የቆምሁት የሰራዊት ጌታ ህያው እግዚአብሔርን! እኔ ዛሬ ለእርሱ እገለጣለሁ አለ።",
    "16": "አብድዩም አክአብን ሊገናኘው ሄደ፥ ነገረውም አክአብም ኤልያስን ሊገናኘው መጣ።",
    "17": "አክአብም ኤልያስን ባየው ጊዜ፦ እስራኤልን የምትገለባብጥ አንተ ነህን? አለው።",
    "18": "ኤልያስም፦ እስራኤልን የምትገለባብጡ፥ የእግዚአብሔርን ትእዛዝ ትታችሁ በአሊምን የተከተላችሁ፥ አንተና የአባትህ ቤት ናችሁ እንጂ እኔ አይደለሁም።",
    "19": "አሁንም ልከህ እስራኤልን ሁሉ፥ በኤልዛቤልም ማእድ የሚበሉትን አራት መቶ አምሳ የበአልን ነቢያት፥ አራት መቶም የማምለኪያ አፀድን ነቢያት ወደ እኔ ወደ ቀርሜሎስ ተራራ ሰብስብ አለ።",
    "20": "አክአብም ወደ እስራኤል ልጆች ሁሉ ልኮ ነቢያቱን ሁሉ ወደ ቀርሜሎስ ተራራ ሰበሰበ።",
    "21": "ኤልያስም ወደ ህዝቡ ሁሉ ቀርቦ፦ እስከ መቼ ድረስ በሁለት አሳብ ታነክሳላችሁ? እግዚአብሔር አምላክ ቢሆን እርሱን ተከተሉ፤ በአል ግን አምላክ ቢሆን እርሱን ተከተሉ አለ። ህዝቡም አንዲት ቃል አልመለሱለትም።",
    "22": "ኤልያስም ህዝቡን አለ፦ ከእግዚአብሔር ነቢያት እኔ ብቻ ቀርቻለሁ፤ የበአል ነቢያት ግን አራት መቶ አምሳ ሰዎች ናቸው።",
    "23": "ሁለት ወይፈኖች ይሰጡን፤ እነርሱም አንድ ወይፈን ይምረጡ፥ እየብልቱም ይቁረጡት፥ በእንጨትም ላይ ያኑሩት፥ በበታቹም እሳት አይጨምሩ፤ እኔም ሁለተኛውን ወይፈን አዘጋጃለሁ፥ በእንጨቱም ላይ አኖረዋለሁ፥ በበታቹም እሳት አልጨምርም።",
    "24": "እናንተም የአምላካችሁን ስም ጥሩ፥ እኔም የእግዚአብሔርን ስም እጠራለሁ፤ ሰምቶም በእሳት የሚመልስ አምላክ፥ እርሱ አምላክ ይሁን፦ ህዝቡም ሁሉ፦ ይህ ነገር መልካም ነው ብለው መለሱ።",
    "25": "ኤልያስም የበአልን ነቢያት፦ እናንተ ብዙዎች ናችሁና አስቀድማችሁ አንድ ወይፈን ምረጡና አዘጋጁ፤ የአምላካችሁንም ስም ጥሩ፥ በበታችሁም እሳት አትጨምሩ አላቸው።",
    "26": "ወይፈኑንም ወስደው አዘጋጁ፥ ከጠዋትም እስከ ቀትር ድረስ፦ በአል ሆይ፥ ስማን እያሉ የበአልን ስም ጠሩ። ድምፅም አልነበረም፥ የሚመልስም አልነበረም፤ በሰሩትም መሰዊያ ዙሪያ እያነከሱ ያሸበሽቡ ነበር።",
    "27": "በቀትርም ጊዜ ኤልያስ፦ አምላክ ነውና በታላቅ ቃል ጩሁ፤ ምናልባት አሳብ ይዞታል፥ ወይም ፈቀቅ ብሎአል፥ ወይም ወደ መንገድ ሄዶአል፥ ወይም ተኝቶ እንደ ሆነ መቀስቀስ ያስፈልገዋል እያለ አላገጠባቸው።",
    "28": "በታላቅም ቃል ይጮሁ፥ እንደ ልማዳቸውም ደማቸው እስኪፈስስ ድረስ ገላቸውን በካራና በቀጭኔ ይብዋጭሩ ነበር።",
    "29": "ቀትርም ካለፈ በኋላ መስዋእተ ሰርክ እስኪደርስ ትንቢት ይናገሩ ነበር፤ ድምፅም አልነበረም፥ የሚመልስና የሚያደምጥም አልነበረም።",
    "30": "ኤልያስም ህዝቡን ሁሉ፦ ወደ እኔ ቅረቡ አላቸው። ህዝቡም ሁሉ ወደ እርሱ ቀረቡ። ፈርሶ የነበረውንም የእግዚአብሔርን መሰዊያ አበጀ።",
    "31": "ኤልያስም፦ ስምህ እስራኤል ይሆናል የሚል የእግዚአብሔር ቃል እንደ ደረሰለት እንደ ያእቆብ ልጆች ነገድ ቁጥር አስራ ሁለቱን ድንጋዮች ወሰደ።",
    "32": "ከድንጋዮችም ለእግዚአብሔር ስም መሰዊያ ሰራ፤ በመሰዊያውም ዙሪያ ሁለት መስፈሪያ እህል የሚያዝ ጉድጓድ ቆፈረ።",
    "33": "እንጨቱንም በተርታ አደረገ፥ ወይፈኑንም በብልት በብልቱ ቆረጠ፥ በእንጨቱም ላይ አኖረና።",
    "34": "አራት ጋን ውሃ ሙሉ በሚቃጠለው መስዋእትና በእንጨቱ ላይ አፍስሱ አሉ። ደግሞም፦ ድገሙ አለ፤ እነርሱም ደገሙ። እርሱም፦ ሶስተኛ አድርጉ አለ፤ ሶስተኛም አደረጉ።",
    "35": "ውሃውም በመሰዊያው ዙሪያ ፈሰሰ፤ ደግሞም ጉድጓዱን በውሃ ሞላው።",
    "36": "መስዋእተ ሰርክ በሚቀርብበት ጊዜ ነቢዩ ኤልያስ ቀርቦ፦ አቤቱ፥ የአብርሃምና የይስሃቅ የእስራኤልም አምላክ ሆይ፥ አንተ በእስራኤል ላይ አምላክ እንደ ሆንህ፥ እኔም ባርያህ እንደ ሆንሁ፥ ይህንም ሁሉ በቃልህ እንዳደረግሁ ዛሬ ይገለጥ።",
    "37": "አንተ፥ አቤቱ፥ አምላክ እንደ ሆንህ፥ ልባቸውንም ደግሞ እንደ መለስህ ይህ ህዝብ ያውቅ ዘንድ ስማኝ፥ አቤቱ፥ ስማኝ አለ።",
    "38": "የእግዚአብሔርም እሳት ወደቀች፥ የሚቃጠለውን መስዋእቱንም እንጨቱንም ድንጋዮቹንም አፈሩንም በላች፥ በጉድጓዱም ውስጥ ያለውን ውሃ ላሰች።",
    "39": "ህዝቡም ሁሉ ያንን ባዩ ጊዜ በግምባራቸው ተደፍተው፦ እግዚአብሔር እርሱ አምላክ ነው አሉ።",
    "40": "ኤልያስም፦ ከበአል ነቢያት አንድ ሰው እንዳያመልጥ ያዙ አላቸው። ያዙአቸውም ኤልያስም ወደ ቂሶን ወንዝ ወስዶ በዚያ አሳረዳቸው።",
    "41": "ኤልያስም አክአብን፦ የዝናቡ ውሽንፍር እጅግ ነውና ተነስተህ ውጣ፥ ብላም ጠጣም አለው።",
    "42": "አክአብም ሊበላና ሊጠጣ ወጣ፤ ኤልያስም ወደ ቀርሜሎስ አናት ወጣ፤ ፊቱንም በጉልበቱ መካከል አድርጎ በግምባሩ ተደፋ።",
    "43": "ብላቴናውንም፦ ወጥተህ ወደ ባህሩ ተመልከት አለው። ወጥቶም ተመልክቶም፦ ምንም የለም አለ። እርሱም፦ ሰባት ጊዜ ተመላለስ አለው። ብላቴናውም ሰባት ጊዜ ተመላለሰ።",
    "44": "በሰባተኛውም ጊዜ፦ እነሆ፥ የሰው እጅ የምታህል ታናሽ ደመና ከባህር ወጥች አለ። እርሱም፦ ወጥተህ አክአብን፦ ዝናብ እንዳይከለክልህ ሰረገላን ጭነህ ውረድ በለው አለ።",
    "45": "ከጥቂትም ጊዜ በኋላ ሰማዩ ከደመናውና ከነፋሱ የተነሳ ጨለመ፥ ብዙም ዝናብ ሆነ፤ አክአብም በሰረገላው ተቀምጦ ወደ ኢይዝራኤል ሄደ።",
    "46": "የእግዚአብሔርም እጅ በኤልያስ ላይ ነበረች፤ ወገቡንም አሸንፍጦ ወደ ኢይዝራኤል እስኪገባ ድረስ በአክአብ ፊት ይሮጥ ነበር።"
}