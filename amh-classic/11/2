{
    "1": "ዳዊትም የሚሞትበት ቀን ቀረበ፤ ልጁንም ሰሎሞንን እንዲህ ሲል አዘዘው፦",
    "2": "እኔ የምድሩን ሁሉ መንገድ እሄዳለሁ፤",
    "3": "በርታ ሰውም ሁን፤ የምታደርገውንና የምትሄድበትን ሁሉ ታከናውን ዘንድ፥ በሙሴ ህግ እንደ ተፃፈ ስርአቱንና ትእዛዛቱን ፍርዱንና ምስክሩንም ትጠብቅ ዘንድ፥ በመንገዱም ትሄድ ዘንድ፥ የአምላክህን የእግዚአብሔርን ትእዛዝ ጠብቅ።",
    "4": "ይኸውም ደግሞ እግዚአብሔር ስለ እኔ፦ ልጆችህ መንገዳቸውን ቢጠብቁ፥ በፊቴም በፍፁም ልባቸውና በፍፁም ነፍሳቸው በእውነት ቢሄዱ ከእስራኤል ዙፋን ሰው አይቆረጥብህም ብሎ የተናገረውን ቃል ያፀና ዘንድ ነው።",
    "5": "አንተም ደግሞ የፅሩያ ልጅ ኢዮአብ፥ ሁለቱን የእስራኤልን ጭፍራ አለቆች የኔር ልጅ አበኔርን የዬቴሩንም ልጅ አሜሳይን ገድሎ፥ በእኔ ላይ ያደረገውን ታውቃለህ፤ የሰልፉንም ደም በሰላም አፈሰሰ፥ በወገቡም ባለው ድግና በእግሩ ባለው ጫማ ንፁህ ደም አኖረ።",
    "6": "አንተም እንደ ጥበብህ አድርግ፥ ሽበቱንም በሰላም ወደ መቃብር አታውርደው።",
    "7": "ከወንድምህ ከአቤሴሎም ፊት በሸሸሁ ጊዜ ቀርበውኛልና ለገለአዳዊው ለቤርዜሊ ልጆች መልካም ቸርነት አድርግላቸው፥ በማእድህም ከሚበሉት መካከል ይሁኑ።",
    "8": "እኔም ወደ መሃናይም በሄድሁ ጊዜ ብርቱ እርግማን የረገመኝ የብራቂም አገር ሰው የብንያማዊው የጌራ ልጅ ሳሚ፥ እነሆ፥ በአንተ ዘንድ ነው፤ እርሱ ግን ዮርዳኖስን በተሻገርሁ ጊዜ ሊቀበለኝ ወረደ፥ እኔም፦ በሰይፍ አልገድልህም ብዬ በእግዚአብሔር ምዬለታለሁ።",
    "9": "አንተ ግን ጥበበኛ ሰው ነህና ያለ ቅጣት አትተወው፤ የምታደርግበትንም አንተ ታውቃለህ፥ ሽበቱንም ከደም ጋር ወደ መቃብር አውርድ።",
    "10": "ዳዊትም ከአባቶቹ ጋር አንቀላፋ፥ በዳዊትም ከተማ ተቀበረ።",
    "11": "ዳዊትም በእስራኤል ላይ የነገሰው ዘመን አርባ አመት ነበረ። በኬብሮን ሰባት አመት ነገሰ፤ በኢየሩሳሌምም ሰላሳ ሶስት አመት ነገሰ።",
    "12": "ሰሎሞንም በአባቱ በዳዊት ዙፋን ተቀመጠ፤ መንግስቱም እጅግ ፀና።",
    "13": "የአጊት ልጅ አዶንያስም ወደ ሰሎሞን እናት ወደ ቤርሳቤህ መጣ፤ እርስዋም፦ ወደ እኔ መምጣትህ በሰላም ነውን? አለች፤",
    "14": "እርሱም፦ በሰላም ነው አለ። ደግሞም፦ ከአንቺ ጋር ጉዳይ አለኝ አለ፤ እርስዋም፦ ተናገር አለች።",
    "15": "እርሱም፦ መንግስቱ ለእኔ እንደ ነበረ፥ እስራኤልም ሁሉ ንጉስ እሆን ዘንድ ፊታቸውን ወደ እኔ አድርገው እንደ ነበረ አንቺ ታውቂያለሽ፤ ነገር ግን ከእግዚአብሔር ዘንድ ሆኖለታልና መንግስቱ ከእኔ አልፎ ለወንድሜ ሆኖአል።",
    "16": "አሁንም አንዲት ልመና እለምንሻለሁ፤ አታሳፍሪኝ አለ። እርስዋም፦ ተናገር አለችው።",
    "17": "እርሱም፦ አያሳፍርሽምና ሱነማይቱን አቢሳን ይድርልኝ ዘንድ ለንጉሱ ለሰሎሞን እንድትነግሪው እለምንሻለሁ አለ።",
    "18": "ቤርሳቤህም፦ መልካም ነው፥ ስለ አንተ ለንጉሱ እነግረዋለሁ አለች።",
    "19": "ቤርሳቤህም የአዶንያስን ነገር ትነግረው ዘንድ ወደ ንጉሱ ወደ ሰሎሞን ገባች፤ ንጉሱም ሊቀበላት ተነሳ ሳማትም፥ በዙፋኑም ተቀመጠ፤ ለንጉሱም እናት ወንበር አስመጣላት፥ በቀኙም ተቀመጠች።",
    "20": "እርስዋም፦ አንዲት ታናሽ ልመና እለምንሃለሁ፤ አታሳፍረኝ አለች። ንጉሱም። እናቴ ሆይ፥ አላሳፍርሽምና ለምኝ አላት።",
    "21": "እርስዋም፦ ሱነማይቱ አቢሳ ለወንድምህ ለአዶንያስ ትዳርለት አለች።",
    "22": "ንጉሱም ሰሎሞን ለእናቱ መልሶ፦ ሱነማይቱን አቢሳን ለአዶንያስ ለምን ትለምኝለታለሽ? ታላቅ ወንድሜ ነውና መንግስትን ደግሞ ለምኚለት፤ ካህኑም አብያታርና የፅሩያ ልጅ ኢዮአብ ደግሞ ከእርሱ ጋር ናቸው አላት።",
    "23": "ንጉሱም ሰሎሞን፦ አዶንያስ ይህን ቃል በህይወቱ ላይ አለመናገሩ እንደ ሆነ እግዚአብሔር ይህን ያድርግብኝ፥ ይህንም ይጨምርብኝ።",
    "24": "አሁንም ያፀናኝ፥ በአባቴም በዳዊት ዙፋን ላይ ያስቀመጠኝ፥ እንደ ተናገረውም ቤትን የሰራልኝ ህያው እግዚአብሔርን! ዛሬ አዶንያስ ፈፅሞ ይገደላል ብሎ በእግዚአብሔር ማለ።",
    "25": "ንጉሱም ሰሎሞን የዮዳሄን ልጅ በናያስን ላከ፤ እርሱም ወደቀበት፥ ሞተም።",
    "26": "ንጉሱም ካህኑን አብያታርን፦ አንተ ዛሬ የሞት ሰው ነበርህ፤ ነገር ግን የአምላክን የእግዚአብሔርን ታቦት በአባቴ በዳዊት ፊት ስለ ተሸከምህ፥ አባቴም የተቀበለውን መከራ ሁሉ አንተ ስለ ተቀበልህ አልገድልህምና በአናቶት ወዳለው ወደ እርሻህ ሂድ አለው።",
    "27": "በሴሎም በኤሊ ቤት ላይ የተናገረው የእግዚአብሔር ቃል ይፈፀም ዘንድ ሰሎሞን አብያታርን ከእግዚአብሔር ክህነት አወጣው።",
    "28": "ለኢዮአብም ወሬ ደረሰለት፤ ኢዮአብም አቤሴሎምን አልተከተለም ነበር እንጂ አዶንያስን ተከትሎ ነበር። ኢዮአብም ወደ እግዚአብሔር ድንኳን ሸሽቶ የመሰዊያውን ቀንድ ያዘ።",
    "29": "ንጉሱም ሰሎሞን ኢዮአብ ወደ እግዚአብሔር ድንኳን ሸሽቶ መሰዊያውን እንደ ያዘ ሰማ፤ ሰሎሞንም የዮዳሄን ልጅ በናያስን፥ ሂድ ውደቅበት ብሎ አዘዘው።",
    "30": "በናያስም ወደ እግዚአብሔር ድንኳን መጥቶ፦ ንጉሱ፦ ውጣ ይልሃል አለው፤ እርሱም፦ በዚህ እሞታለሁ እንጂ አልወጣም አለ። በናያስም፦ ኢዮአብ የተናገረው ቃል የመለሰልኝም እንዲህ ነው ብሎ ወደ ንጉሱ ወሬ አመጣ።",
    "31": "ንጉሱም አለው፦ እንደ ነገረህ አድርግ፤ ኢዮአብም በከንቱ ያፈሰሰውን ደም ከእኔና ከአባቴ ቤት ታርቅ ዘንድ ገድለህ ቅበረው።",
    "32": "አባቴ ዳዊት ሳያውቅ ከእርሱ የሚሻሉትን ሁለቱን ፃድቃን ሰዎች፥ የእስራኤልን ሰራዊት አለቃ የኔርን ልጅ አበኔርን፥ የይሁዳንም ሰራዊት አለቃ የዬቴርን ልጅ አሜሳይን፥ በሰይፍ ገድሎአልና እግዚአብሔር ደሙን በራሱ ላይ ይመልሰው።",
    "33": "ደማቸውም በኢዮአብ ራስና በዘሩ ራስ ላይ ለዘላለም ይመለስ፤ ለዳዊት ግን ለዘሩና ለቤቱ ለዙፋኑም የእግዚአብሔር ሰላም ለዘላለም ይሁን።",
    "34": "የዮዳሄም ልጅ በናያስ ወጥቶ ወደቀበት ገደለውም፤ በምድረ በዳም ባለው በቤቱ ተቀበረ።",
    "35": "ንጉሱም በእርሱ ፋንታ የዮዳሄን ልጅ በናያስን የሰራዊቱ አለቃ አደረገ፤ በአብያታርም ፋንታ ካህኑን ሳዶቅን አደረገ።",
    "36": "ንጉሱም ልኮ ሳሚን አስጠራውና፦ በኢየሩሳሌም ቤት ሰርተህ ተቀመጥ፥ ወዲህና ወዲያም አትውጣ።",
    "37": "በወጣህበትም ቀን፥ የቄድሮንንም ፈፋ በተሻገርህበት ቀን ፈፅመህ እንድትሞት እወቅ፤ ደምህ በራስህ ላይ ይሆናል አለው።",
    "38": "ሳሚም ንጉሱን፦ ነገሩ መልካም ነው፤ ጌታዬ ንጉስ እንደ ተናገረ ባርያህ እንዲሁ ያደርጋል አለው፤ ሳሚም በኢየሩሳሌም ብዙ ቀን ተቀመጠ።",
    "39": "ከሶስት አመትም በኋላ ከሳሚ ባርያዎች ሁለቱ ወደ ጌት ንጉስ ወደ መአካ ልጅ ወደ አንኩስ ኮበለሉ፤ ሳሚንም፦ እነሆ፥ ባርያዎችህ በጌት ናቸው ብለው ነገሩት።",
    "40": "ሳሚም ተነሳ፥ አህያውንም ጭኖ ባርያዎቹን ይሻ ዘንድ ወደ ጌት ወደ አንኩስ ዘንድ ሄደ፤ ሳሚም ሄዶ ባርያዎቹን ከጌት አመጣ።",
    "41": "ሰሎሞንም ሳሚ ከኢየሩሳሌም ወደ ጌት ሄዶ እንደ ተመለሰ ሰማ።",
    "42": "ንጉሱም ልኮ ሳሚን አስጠራና፦ ወዲህና ወዲያ ለመሄድ በወጣህ ቀን ፈፅመህ እንድትሞት እወቅ ብዬ በእግዚአብሔር አላስማልሁህምን? ወይስ አላስመሰከርሁብህምን? አንተም፦ ቃሉ መልካም ነው፥ ሰምቻለሁ አልኸኝ።",
    "43": "የእግዚአብሔርን መሃላ እኔስ ያዘዝሁህን ትእዛዝ ስለ ምን አልጠበቅህም? አለው።",
    "44": "ንጉሱም ደግሞ ሳሚን፦ አንተ በአባቴ በዳዊት ላይ የሰራኸውን ልብህም ያሰበውን ክፋት ሁሉ ታውቃለህ፤ እግዚአብሔርም ክፋትህን በራስህ ላይ ይመልሳል።",
    "45": "ንጉሱ ሰሎሞን ግን የተባረከ ይሆናል፥ የዳዊትም ዙፋን በእግዚአብሔር ፊት ለዘላለም ይፀናል አለው።",
    "46": "ንጉሱም የዮዳሄን ልጅ በናያስን አዘዘው፥ ወጥቶም ወደቀበት፥ ሞተም። መንግስትም በሰሎሞን እጅ ፀና።"
}