{
    "1": "ሰሎሞንም ለግብፅ ንጉስ ለፈርኦን አማች ሆነ፤ የፈርኦንን ልጅ አገባ፥ ቤቱንና የእግዚአብሔርንም ቤት በኢየሩሳሌምም ዙሪያ ያለውን ቅጥር ሰርቶ እስኪፈፅም ድረስ ወደ ዳዊት ከተማ አመጣት።",
    "2": "እስከዚያም ቀን ድረስ ለእግዚአብሔር ስም መቅደስ አልተሰራም ነበርና ህዝቡ በኮረብታ ላይ ባሉት መስገጃዎች ይሰዋ ነበር።",
    "3": "ሰሎሞንም እግዚአብሔርን ይወድድ ነበር፥ በአባቱም በዳዊት ስርአት ይሄድ ነበር፤ ብቻ በኮረብታ መስገጃ ይሰዋና ያጥን ነበር።",
    "4": "ገባኦን ዋና የኮረብታ መስገጃ ነበረችና ንጉሱ ይሰዋ ዘንድ ወደዚያ ሄደ፤ ሰሎሞንም በዚያ መሰዊያ ላይ አንድ ሺህ የሚቃጠል መስዋእት አቀረበ።",
    "5": "እግዚአብሔርም በገባኦን ለሰሎሞን በሌሊት በህልም ተገለጠለት፤ እግዚአብሔርም፦ ምን እንድሰጥህ ለምን አለ።",
    "6": "ሰሎሞንም አለ፦ እርሱ በፊትህ በእውነትና በፅድቅ በልብም ቅንነት ከአንተ ጋር እንደ ሄደ፥ ከባርያህ ከአባቴ ከዳዊት ጋር ታላቅ ቸርነት አድርገሃል፤ ዛሬ እንደ ሆነም በዙፋኑ ላይ የሚቀመጥ ልጅ ሰጥተህ ታላቁን ቸርነትህን አቆይተህለታል።",
    "7": "አሁንም፥ አቤቱ አምላኬ ሆይ፥ እኔን ባርያህን በአባቴ በዳዊት ፋንታ አንግሰኸኛል፤ እኔም መውጫንና መግቢያን የማላውቅ ታናሽ ብላቴና ነኝ።",
    "8": "ባርያህም ያለው አንተ በመረጥኸው ህዝብህ ስለ ብዛቱም ይቆጠርና ይመጠን ዘንድ በማይቻል በታላቅ ህዝብ መካከል ነው።",
    "9": "ስለዚህም በህዝብህ ላይ መፍረድ ይችል ዘንድ፥ መልካሙንና ክፉውንም ይለይ ዘንድ ለባርያህ አስተዋይ ልቡና ስጠው፤ አለዚያማ በዚህ በታላቅ ህዝብህ ላይ ይፈድ ዘንድ ማን ይችላል?",
    "10": "ሰሎሞንም ይህን ነገር ስለ ለመነ፥ ነገሩ እግዚአብሔርን ደስ አሰኘው።",
    "11": "እግዚአብሔርም አለው፦ ፍርድን ትለይ ዘንድ ለራስህ ማስተዋልን ለመንህ እንጂ ለራስህ ብዙ ዘመናትን ባለጠግነትንም የጠላቶችህንም ነፍስ ሳትለምን ይህን ነገር ለምነሃልና እነሆ፥",
    "12": "እኔ እንደ ቃል አድርጌልሃለሁ፤ እነሆ፥ ማንም የሚመስልህ ከአንተ በፊት እንደሌለ ከአንተም በኋላ እንዳይነሳ አድርጌ ጥበበኛና አስተዋይ ልቡና ሰጥቼሃለሁ።",
    "13": "ደግሞም ከነገስታት የሚመስልህ ማንም እንዳይኖር ያልለመንኸውን ባለጠግነትና ክብር ሰጥቼሃለሁ።",
    "14": "አባትህም ዳዊት እንደ ሄደ፥ ስርአቴንና ትእዛዜን ትጠብቅ ዘንድ በመንገዴ የሄድህ እንደ ሆነ፥ እድሜህን አረዝመዋለሁ።",
    "15": "ሰሎሞንም ነቃ፥ እነሆም፥ ህልም ነበረ፤ ወደ ኢየሩሳሌምም መጥቶ በእግዚአብሔር ቃል ኪዳን ታቦት ፊት ቆመ፥ የሚቃጠለውንም መስዋእት አሳረገ፥ የደህንነትንም መስዋእት አቀረበ፥ ለባርያዎቹም ሁሉ ግብዣ አደረገ።",
    "16": "በዚያን ጊዜም ሁለት ጋለሞቶች ሴቶች ወደ ንጉሱ መጥተው በፊቱ ቆሙ።",
    "17": "አንደኛይቱም ሴት አለች፦ ጌታዬ ሆይ፥ እኔና ይህች ሴት በአንድ ቤት እንኖራለን፤ እኔም ከእርስዋ ጋር በቤት ሳለሁ ወለድሁ።",
    "18": "እኔ ከወለድሁ ከሶስት ቀን በኋላ ይህች ሴት ደግሞ ወለደች፤ እኛ በቤት ውስጥ አብረን ነበርን፥ ከሁለታችንም በቀር ማንም በቤት ውስጥ አልነበረም።",
    "19": "እርስዋም በላዩ ስለ ተኛችበት የዚህች ሴት ልጅ በሌሊት ሞተ።",
    "20": "እርስዋም በእኩለ ሌሊት ተነስታ፥ እኔ ባርያህ ተኝቼ ሳለሁ፥ ልጄን ከአጠገቤ ወሰደች፥ በብብትዋም አደረገችው፥ የሞተውንም ልጅዋን በእኔ ብብት አደረገች።",
    "21": "ልጄንም አጠባ ዘንድ በማለዳ ብነሳ፥ እነሆ፥ ሞቶ ነበር፤ ነገር ግን ብርሃን በሆነ ጊዜ ተመለከትሁት፥ እነሆም፥ የወለድሁት ልጄ አልነበረም።",
    "22": "ሁለተኛይቱም ሴት፦ ደህነኛው የኔ ልጅ ነው፥ የሞተውም የአንቺ ልጅ ነው እንጂ አንቺ እንደምትዪው አይደለም አለች። ይህችም። የሞተው የአንቺ ልጅ ነው፥ ደህነኛውም የእኔ ልጅ ነው አለች፤ እንዲሁም በንጉሱ ፊት ይነጋገሩ ነበር።",
    "23": "በዚያን ጊዜም ንጉሱ፦ ይህች፦ ደህነኛው የእኔ ልጅ ነው፥ የሞተውም የአንቺ ልጅ ነው ትላለች፤ ያችኛይቱም፦ አይደለም፥ የሞተው የአንቺ ልጅ ነው ደህነኛውም የእኔ ልጅ ነው ትላለች አለ።",
    "24": "ንጉሱም፦ ሰይፍ አምጡልኝ አለ፤ ሰይፍም ይዘው ወደ ንጉሱ ፊት መጡ።",
    "25": "ንጉሱም፦ ደህነኛውን ህፃን ለሁለት ከፍላችሁ ለአንዲቱ አንዱን ክፍል፥ ለሁለተኛይቱም ሁለተኛውን ክፍል ስጡ አለ።",
    "26": "ደህነኛውም የነበራት ሴት አንጀትዋ ስለ ልጅዋ ናፍቆአልና፦ ጌታዬ ሆይ፥ ደህነኛውን ለእርስዋ ስጣት እንጂ አትግደል ብላ ለንጉሱ ተናገረች። ያችኛይቱ ግን፦ ይከፈል እንጂ ለእኔም ለአንቺም አይሁን አለች።",
    "27": "ንጉሱም መልሶ፦ ይህችኛይቱ እናቱ ናትና ደህነኛውን ህፃን ለእርስዋ ስጡአት እንጂ አትግደሉት አለ።",
    "28": "ንጉሱም የፈረደውን ፍርድ እስራኤል ሁሉ ሰሙ፤ ፍርድን ለማድረግ የእግዚአብሔር ጥበብ እንደ ነበረበት አይተዋልና ንጉሱን ፈሩ።"
}