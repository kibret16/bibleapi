{
    "1": "ሰሎሞንም የእግዚአብሔርን ቃል ኪዳን ታቦት ከዳዊት ከተማ ከፅዮን ያወጡ ዘንድ የእስራኤልን ሽማግሌዎችና የነገድ አለቆችን ሁሉ፥ የእስራኤልን ልጆች የአባቶቻቸውን ቤቶች መሳፍንት፥ ንጉሱ ሰሎሞን ወዳለበት ወደ ኢየሩሳሌም ሰበሰባቸው።",
    "2": "የእስራኤልም ሰዎች ኤታኒም በሚባል በሰባተኛው ወር በበአሉ ጊዜ ወደ ንጉሱ ወደ ሰሎሞን ተከማቹ።",
    "3": "የእስራኤልም ሽማግሌዎች ሁሉ መጡ፤ ካህናቱም ታቦቱን አነሱ።",
    "4": "የእግዚአብሔርንም ታቦት፥ የመገናኛውንም ድንኳን፥ በድንኳኑም ውስጥ የነበረውን የተቀደሰውን እቃ ሁሉ አመጡ፤ እነዚህንም ሁሉ ካህናቱና ሌዋውያኑ አመጡ።",
    "5": "ንጉሱም ሰሎሞን ከእርሱም ጋር የተሰበሰቡ የእስራኤል ማህበር ሁሉ ከእርሱ ጋር በታቦቱ ፊት ሆነው፥ ከብዛታቸው የተነሳ የማይቆጠሩትንና የማይመጠኑትን በጎችና በሬዎች ይሰዉ ነበር።",
    "6": "ካህናቱም የእግዚአብሔርን ቃል ኪዳን ታቦት በቤቱ በቅድስተ ቅዱሳን ውስጥ ከኪሩቤል ክንፍ በታች ወደ ነበረው ወደ ስፍራው አመጡት።",
    "7": "ኪሩቤልም በታቦቱ ስፍራ ላይ ክንፎቻቸውን ዘርግተው ነበር፤ ኪሩቤልም ታቦቱንና መሎጊያዎቹን በስተ ላይ በኩል ሸፍነው ነበር።",
    "8": "መሎጊያዎቹም ረጃጅሞች ነበሩ፤ በቅድስተ ቅዱሳን ፊት ከመቅደሱ ውስጥ ጫፎቻቸው ይታዩ ነበር፤ በውጭ ያለ ግን አያያቸውም ነበር፤ እስከ ዛሬም ድረስ በዚያ አሉ።",
    "9": "በታቦቱም ውስጥ የእስራኤል ልጆች ከግብፅ ምድር በወጡ ጊዜ፥ እግዚአብሔርም ከእነርሱ ጋር ቃል ኪዳን ባደረገ ጊዜ፥ ሙሴ በኮሬብ ካስቀመጣቸው ከሁለቱ የድንጋይ ፅላቶች በቀር ምንም አልነበረበትም።",
    "10": "ካህናቱም ከመቅደሱ በመጡ ጊዜ ደመናው የእግዚአብሔርን ቤት ሞላው።",
    "11": "የእግዚአብሔርም ክብር የእግዚአብሔርን ቤት ሞልቶ ነበርና ካህናቱ ከደመናው የተነሳ ለማገልገል ይቆሙ ዘንድ አልቻሉም።",
    "12": "ሰሎሞንም፦ እግዚአብሔር፦ በጨለማው ውስጥ እኖራለሁ ብሎአል፤",
    "13": "እኔም ለዘላለም የምትኖርበት ማደሪያ ቤት በእውነት ሰራሁልህ አለ።",
    "14": "ንጉሱም ፊቱን ዘወር አድርጎ የእስራኤልን ጉባኤ ሁሉ መረቀ፤ የእስራኤልም ጉባኤ ሁሉ ቆመው ነበር።",
    "15-16": "እርሱም አለ፦ ህዝቤን እስራኤልን ከግብፅ ካወጣሁበት ቀን ጀምሮ ስሜ በዚያ ይሆን ዘንድ፥ በእርስዋም ቤት ይሰራልኝ ዘንድ ከእስራኤል ነገድ ሁሉ ከተማ አልመረጥሁም፤ አሁን ግን ስሜ በዚያ ይሆን ዘንድ ኢየሩሳሌምን መርጫለሁ፥ በህዝቤም በእስራኤል ላይ ይሆን ዘንድ ዳዊትን መርጫለሁ ብሎ ለአባቴ ለዳዊት በአፉ የተናገረ፥ በእጁም የፈፀመ የእስራኤል አምላክ እግዚአብሔር ይመስገን።",
    "17": "አባቴም ዳዊት ለእስራኤል አምላክ ለእግዚአብሔር ስም ቤት ይሰራ ዘንድ በልቡ አሰበ።",
    "18": "እግዚአብሔርም አባቴን ዳዊትን፦ ለስሜ ቤት ትሰራ ዘንድ በልብህ አስበሃልና ይህን በልብህ ማሰብህ መልካም አደረግህ።",
    "19": "ነገር ግን ከወገብህ የሚወጣው ልጅህ እርሱ ለስሜ ቤት ይሰራል እንጂ ቤት የምትሰራልኝ አንተ አይደለህም አለው።",
    "20": "እግዚአብሔርም የተናገረውን ቃል አፀና፤ እግዚአብሔርም ተስፋ እንደ ሰጠ በአባቴ በዳዊት ፋንታ ተነሳሁ፥ በእስራኤልም ዙፋን ላይ ተቀመጥሁ፥ ለእስራኤልም አምላክ ለእግዚአብሔር ስም ቤት ሰራሁ።",
    "21": "ከግብፅም ምድር ባወጣቸው ጊዜ ከአባቶቻችን ጋር ያደረገው የእግዚአብሔር ቃል ኪዳን ላለበት ታቦት ስፍራ በዚያ አደረግሁለት።",
    "22": "የእስራኤልም ጉባኤ ሁሉ እያዩ ሰሎሞን በእግዚአብሔር መሰዊያ ፊት ቆሞ እጆቹን ወደ ሰማይ ዘረጋ።",
    "23": "እንዲህም አለ፦ የእስራኤል አምላክ አቤቱ፥ በላይ በሰማይ በታችም በምድር አንተን የሚመስል አምላክ የለም በፍፁም ልባቸው በፊትህ ለሚሄዱ ባርያዎችህ ቃል ኪዳንንና ምህረትን የምትጠብቅ፥",
    "24": "ለባርያህ ለአባቴ ለዳዊት የሰጠኸውን ተስፋ የጠበቅህ፤ በአፍህ ተናገርህ፥ እንደ ዛሬው ቀንም በእጅህ ፈፀምኸው።",
    "25": "አሁንም የእስራኤል አምላክ አቤቱ፦ አንተ በፊቴ እንደ ሄድህ ልጆችህ መንገዳቸውን ቢጠብቁ፥ በእስራኤል ዙፋን የሚቀመጥ ሰው በፊቴ አታጣም ብለህ ተስፋ የሰጠኸውን ለአባቴ ለዳዊት ጠብቅ።",
    "26": "አሁንም፥ የእስራኤል አምላክ ሆይ፥ ለባርያህ ለአባቴ ለዳዊት የተናገርኸው ቃል፥ እባክህ፥ ይፅና።",
    "27": "በውኑ እግዚአብሔር ከሰው ጋር በምድር ላይ ይኖራልን? እነሆ፥ ሰማይ ከሰማያትም በላይ ያለው ሰማይ ይይዝህ ዘንድ አይችልም ይልቁንስ እኔ የሰራሁት ቤት እንዴት ያንስ!",
    "28": "ነገር ግን፥ አቤቱ አምላኬ ሆይ፥ ወደ ባርያህ ፀሎትና ልመና ተመልከት፥ ዛሬም ባርያህ በፊትህ የሚፀልየውን ፀሎትና ጥሪውን ስማ፤",
    "29": "ባርያህ ወደዚህ ስፍራ የሚፀልየውን ፀሎት ትሰማ ዘንድ፦ በዚያ ስሜ ይሆናል ወዳልኸው ስፍራ ወደዚህ ቤት አይኖችህ ሌሊትና ቀን የተገለጡ ይሁኑ።",
    "30": "ባርያህና ህዝብህ እስራኤል ወደዚህ ስፍራ የሚፀልዩትን ልመና ስማ፤ በማደሪያህ በሰማይ ስማ፤ ሰምተህም ይቅር በል።",
    "31": "ሰው ባልንጀራውን ቢበድል፥ በላዩም መሃላ ቢጫን፥ እርሱም መጥቶ በዚህ ቤት በመሰዊያህ ፊት ቢምል፥",
    "32": "በሰማይ ስማ አድርግም በባርያዎችህም ላይ ዳኛ ሁን፤ በበደለኛውም ላይ ፍረድ፥ መንገዱንም በራሱ ላይ መልስበት፤ ንፁሁን አፅድቀው፥ እንደ ፅድቁም ክፈለው።",
    "33": "ህዝብህ እስራኤል አንተን ስለ በደሉ በጠላቶቻቸው ፊት ድል በተመቱ ጊዜ፥ ወደ አንተ ቢመለሱ፥ ስምህንም ቢያከብሩ፥ በዚህም ቤት ቢፀልዩና ቢለምኑህ፥",
    "34": "አንተ በሰማይ ስማ፤ የህዝብህንም የእስራኤልን ሃጢአት ይቅር በል፥ ለአባቶቻቸውም ወደ ሰጠሃት ምድር መልሳቸው።",
    "35": "አንተን ስለ በደሉ ሰማይ በተዘጋ ጊዜ ዝናብም ባልዘነበ ጊዜ፥ ወደዚህ ስፍራ ቢፀልዩ፥ ስምህንም ቢያከብሩ፥ ባስጨነቅሃቸውም ጊዜ ከሃጢአታቸው ቢመለሱ፥ አንተ በሰማይ ስማ፤",
    "36": "የሚሄዱበትንም መልካም መንገድ በማሳየት የባርያዎችህንና የህዝብህን የእስራኤልን ሃጢአት ይቅር በል፤ ለህዝብህም ርስት አድርገህ ለሰጠሃት ምድር ዝናብ ስጥ።",
    "37": "በምድር ላይ ራብ፥ ወይም ቸነፈር፥ ወይም ዋግ፥ ወይም አረማሞ፥ ወይም አንበጣ፥ ወይም ኩብኩባ ቢሆን፥ የህዝብህም ጠላት የአገሩን ቀበሌዎች ከብቦ ቢያስጨንቃቸው፥ መቅሰፍትና ደዌ ሁሉ ቢሆን፥",
    "38": "ማናቸውም ሰው የልቡን ህመም አውቆ ፀሎትና ልመና ቢፀልይ፥ እጆቹንም ወደዚህ ቤት ቢዘረጋ፥",
    "39-40": "ለአባቶቻችን በሰጠሃት ምድር ላይ በሚኖሩበት ዘመን ሁሉ ይፈሩህ ዘንድ በማደሪያህ በሰማይ ስማ፥ ይቅርም በል፤ አንተ ብቻ የሰውን ልጆች ሁሉ ልብ ታውቃለህና ልቡን ለምታውቀው ሰው ሁሉ እንደ መንገዱ ሁሉ መጠን ክፈለውና ስጠው።",
    "41-42": "ከህዝብህም ከእስራኤል ወገን ያልሆነ እንግዳ ታላቁን ስምህን፥ ብርቱይቱንም እጅህን፥ የተዘረጋውንም ክንድህን ሰምቶ ስለ ስምህ ከሩቅ አገር በመጣ ጊዜ፥ መጥቶም ወደዚህ ቤት በፀለየ ጊዜ፥",
    "43": "አንተ በማደሪያህ በሰማይ ስማ፤ የምድርም አህዛብ ሁሉ ስምህን ያውቁ ዘንድ እንደ ህዝብህም እንደ እስራኤል ይፈሩህ ዘንድ፥ በዚህም በሰራሁት ቤት ስምህ እንደተጠራ ያውቁ ዘንድ፥ እንግዳው የሚለምንህን ሁሉ አድርግ።",
    "44": "ህዝብህም ጠላቶቻቸውን ለመውጋት አንተ በምትልካቸው መንገድ ቢወጡ፥ አንተም ወደ መረጥሃት ከተማ እኔም ለስምህ ወደ ሰራሁት ቤት ለእግዚአብሔር ቢፀልዩ፥",
    "45": "ፀሎታቸውንና ልመናቸውን በሰማይ ስማ፥ ፍርድንም አድርግላቸው።",
    "46": "የማይበድልም ሰው የለምና አንተን ቢበድሉ፥ ተቆጥተህም ለጠላቶቻቸው አሳልፈህ ብትሰጣቸው ሩቅ ወይም ቅርብ ወደ ሆነ ወደ ጠላቶች አገር ቢማረኩም፥",
    "47": "በተማረኩበትም አገር ሆነው በልባቸው ንስሃ ቢገቡ፥ በማራኪዎቹም አገር ሳሉ ተመልሰው፦ ሃጢአት ሰርተናል፥ በድለንማል፥ ክፉንም አድርገናል ብለው ቢለምኑህ፥",
    "48": "በማረኩአቸው በጠላቶቻቸው አገር ሳሉ በፍፁም ልባቸውና በፍፁም ነፍሳቸው ወደ አንተ ቢመለሱ፥ ለአባቶቻቸው ወደ ሰጠሃት ወደ ምድራቸው ወደ መረጥሃትም ከተማ ለስምህም ወደ ሰራሁት ቤት ቢፀልዩ፥",
    "49": "ፀሎታቸውንና ልመናቸውን በማደሪያህ በሰማይ ስማ፥",
    "50": "ፍርድንም አድርግላቸው፥ አንተንም የበደሉህን ህዝብህን፥ በአንተም ላይ ያደረጉትን በደላቸውን ሁሉ ይቅር በል፤ ይራሩላቸውም ዘንድ በማረኩአቸው ፊት ምህረት ስጣቸው፤",
    "51": "ከግብፅ ምድር ከብረት እቶን ውስጥ ያወጣሃቸው ህዝብህና ርስትህ ናቸውና።",
    "52": "በጠሩህ ጊዜ ሁሉ ትሰማቸው ዘንድ ለባርያህና ለህዝብህ ለእስራኤል ልመና አይኖችህ የተገለጡ ይሁኑ።",
    "53": "ጌታዬ እግዚአብሔር ሆይ፥ አባቶቻችንን ከግብፅ ባወጣህ ጊዜ በባርያህ በሙሴ እጅ እንደ ተናገርህ ርስት ይሆኑህ ዘንድ ከምድር አህዛብ ሁሉ ለይተሃቸዋልና።",
    "54": "ሰሎሞንም ይህችን ፀሎትና ልመና ሁሉ ለእግዚአብሔር ፀልዮ በፈፀመ ጊዜ፥ በጉልበቱ ተንበርክኮ እጁንም ወደ ሰማይ ዘርግቶ ነበርና ከእግዚአብሔር መሰዊያ ፊት ተነሳ።",
    "55": "ቆሞም የእስራኤልን ጉባኤ ሁሉ በታላቅ ድምፅ ሲመርቅ እንዲህ አለ፦",
    "56": "እንደ ተናገረው ተስፋ ሁሉ ለህዝቡ ለእስራኤል እረፍትን የሰጠ እግዚአብሔር ይመስገን በባርያው በሙሴ ከሰጠው ከመልካም ተስፋ ሁሉ አንድ ቃል አልወደቀም።",
    "57": "አምላካችን እግዚአብሔር ከአባቶቻችን ጋር እንደ ነበረ ከእኛ ጋር ይሁን አይተወን፥ አይጣለንም",
    "58": "በመንገዱም ሁሉ እንሄድ ዘንድ፥ ለአባቶቻችንም ያዘዛትን ስርአትና ፍርድ ትእዛዙንም እንጠብቅ ዘንድ፥ ልባችንን ወደ እርሱ ያዘነብል ዘንድ።",
    "59": "ለባርያውና ለህዝቡ ለእስራኤል በየእለቱ ፍርድን ያደርግ ዘንድ ይህች በእግዚአብሔር ፊት የለመንኋት ቃል በቀንና በሌሊት ወደ አምላካችን ወደ እግዚአብሔር የቀረበች ትሁን፤",
    "60": "የምድር አህዛብ ሁሉ እግዚአብሔር እርሱ አምላክ እንደ ሆነ፥ ከእርሱም በቀር ሌላ እንደሌለ ያውቅ ዘንድ።",
    "61": "እንደ ዛሬው ቀን በስርአቱ ትሄዱ ዘንድ፥ ትእዛዙንም ትጠብቁ ዘንድ፥ ከአምላካችን ከእግዚአብሔር ጋር ልባችሁ ፍፁም ይሁን።",
    "62": "ንጉሱም ከእርሱም ጋር እስራኤል ሁሉ በእግዚአብሔር ፊት መስዋእት ሰዉ።",
    "63": "ሰሎሞንም ለእግዚአብሔር ይሰዋ ዘንድ ለደህንነት መስዋእት ሃያ ሁለት ሺህ በሬዎችና መቶ ሃያ ሺህ በጎች አቀረበ። ንጉሱና የእስራኤልም ልጆች ሁሉ እንዲህ የእግዚአብሔርን ቤት ቀደሱ።",
    "64": "በእግዚአብሔር ፊት ያለው የናሱ መሰዊያ የሚቃጠለውን መስዋእትና የእህሉን ቁርባን የደህንነቱንም መስዋእት ስብ ይይዝ ዘንድ ታናሽ ስለ ነበረ፥ በዚያ የሚቃጠለውን መስዋእትና የእህሉን ቁርባን የደህንነቱንም መስዋእት ስብ አሳርጎአልና በእግዚአብሔር ቤት ፊት የነበረውን የአደባባዩ መካከል ንጉሱ በዚያ ቀን ቀደሰ።",
    "65": "በዚያም ዘመን ሰሎሞን ከእርሱም ጋር እስራኤል ሁሉ፥ ከሃማት መግቢያ ጀምሮ እስከ ግብፅ ወንዝ ድረስ ያለው ታላቅ ጉባኤ፥ በአምላካችን በእግዚአብሔር ፊት ሰባት ቀን በአሉን አደረጉ።",
    "66": "በስምንተኛውም ቀን ህዝቡን አሰናበተ፤ እነርሱም ንጉሱን መረቁ፥ እግዚአብሔርም ለባርያው ለዳዊትና ለህዝቡ ለእስራኤል ስላደረገው ቸርነት ሁሉ በልባቸው ተደስተው ሃሴትም አድርገው ወደ ስፍራቸው ሄዱ።"
}