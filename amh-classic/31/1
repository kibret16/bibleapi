{
    "1": "የአብድዩ ራእይ። ጌታ እግዚአብሔር ስለ ኤዶምያስ እንዲህ ይላል፦ ከእግዚአብሔር ዘንድ ወሬ ሰምተናል፤ መልእክተኛ ወደ አህዛብ ተልኮ፦ ተነሱ፥ በላይዋም በሰልፍ እንነሳ ብሎአል።",
    "2": "እነሆ፥ በአህዛብ ዘንድ ታናሽ አድርጌሃለሁ አንተ እጅግ ተንቀሃል።",
    "3": "በተሰነጠቀ አለት ውስጥ የምትኖር፥ ማደሪያህንም ከፍ ከፍ ያደረግህ፥ በልብህም፦ ወደ ምድር የሚያወርደኝ ማን ነው? የምትል አንተ ሆይ፥ የልብህ ትእቢት አታልሎሃል።",
    "4": "እንደ ንስር መጥቀህ ብትወጣ፥ ቤትህም በከዋክብት መካከል ቢሆን፥ ከዚያ አወርድሃለሁ፥ ይላል እግዚአብሔር፡፡",
    "5": "ሌቦች ቢመጡብህ ወይም ወንበዴዎች በሌሊት ቢመጡ፥ የሚበቃቸውን የሚሰርቁ አይደሉምን? ወይንንም የሚቆርጡ ወደ አንተ ቢመጡ ቃርሚያ አያስቀሩምን?",
    "6": "አንተ ግን ምንኛ ጠፋህ! ኤሳው ምንኛ ተመረመረ! የተሸሸገበት ነገር ምንኛ ተፈለገ!",
    "7": "የተማማልሃቸው ሰዎች ሁሉ ወደ ዳርቻህ ሰደዱህ የታመንሃቸው ሰዎች አታለሉህ፥ አሸነፉህም በበታችህም አሽክላ ዘረጉብህ፥ እነርሱም ማስተዋል የላቸውም።",
    "8": "በዚያ ቀን ከኤዶምያስ ጥበበኞችን፥ ከኤሳውም ተራራ ማስተዋልን አላጠፋምን? ይላል እግዚአብሔር፡፡",
    "9": "ቴማን ሆይ፥ ሰዎች ሁሉ ከኤሳው ተራራ በመገደል ይጠፉ ዘንድ ሃያላንህ ይደነግጣሉ።",
    "10": "በወንድምህ በያእቆብ ላይ ስለ ተደረገ ግፍ እፍረት ይከድንሃል፥ ለዘላለምም ትጠፋለህ።",
    "11": "በፊቱ አንፃር በቆምህ ቀን፥ አህዛብ ጭፍራውን በማረኩበት፥ እንግዶችም በበሩ በገቡበት፥ በኢየሩሳሌምም እጣ በተጣጣሉበት ቀን አንተ ደግሞ ከእነርሱ እንደ አንዱ ነበርህ።",
    "12": "ነገር ግን በመከራው ቀን ወንድምህን ትመለከት ዘንድ፥ በጥፋታቸውም ቀን በይሁዳ ልጆች ላይ ደስ ይልህ ዘንድ፥ በጭንቀትም ቀን በትእቢት ትናገር ዘንድ አይገባህም ነበር።",
    "13": "በጥፋታቸውም ቀን በህዝቤ በር ትገባ ዘንድ፥ በጥፋታቸውም ቀን መከራቸውን ትመለከት ዘንድ፥ በጥፋታቸውም ቀን በሃብታቸው ላይ እጅህን ትዘረጋ ዘንድ አይገባህም ነበር።",
    "14": "የሸሹትንም ለመግደል በመንታ መንገድ ላይ ትቆም ዘንድ፥ በጭንቀትም ቀን ከእርሱ የቀሩትን አሳልፈህ ትሰጥ ዘንድ አይገባህም ነበር።",
    "15": "የእግዚአብሔር ቀን በአህዛብ ሁሉ ላይ ቀርቦአልና አንተ እንዳደረግኸው እንዲሁ ይደረግብሃል፥ ፍዳህም በራስህ ላይ ይመለሳል።",
    "16": "በቅዱስ ተራራዬ ላይ እንደ ጠጣችሁ እንዲሁ አህዛብ ሁሉ ዘወትር ይጠጣሉ፤ አዎን ይጠጣሉ፥ ይጨልጡማል፥ እንዳልሆኑም ይሆናሉ።",
    "17": "ነገር ግን በፅዮን ተራራ ላይ የሚያመልጡ ይሆናሉ፥ እርሱም ቅዱስ ይሆናል የያእቆብም ቤት ሰዎች ርስታቸውን ይወርሳሉ።",
    "18": "እግዚአብሔርም ተናግሮአልና የያእቆብ ቤት እሳት፥ የዮሴፍ ቤት ነበልባልም፥ የኤሳው ቤት ገለባ ይሆናሉ፤ እነርሱንም ያቃጥሉአቸዋል ይበሉአቸውማል ከኤሳውም ቤት ቅሬታ የለውም።",
    "19": "የደቡብም ሰዎች የኤሳውን ተራራ፥ የቆላውም ሰዎች ፍልስጥኤማውያንን ይወርሳሉ የኤፍሬምንም አገር የሰማርያንም አገር ይወርሳሉ ብንያምም ገለአድን ይወርሳል።",
    "20": "ይህም የእስራኤል ልጆች የጭፍራቸው ምርኮ የከነአንን ስፍራ ሁሉ እስከ ሰራጵታ ድረስ ይወርሳል በስፋራድም የሚኖሩ የኢየሩሳሌም ምርኮኞች የደቡብን ከተሞች ይወርሳሉ።",
    "21": "በኤሳውም ተራራ ላይ ይፈርዱ ዘንድ አዳኞች ወደ ፅዮን ተራራ ላይ ይወጣሉ መንግስቱም ለእግዚአብሔር ይሆናል።"
}