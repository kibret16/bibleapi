{
    "1-2": "ከዚህ በኋላ በሰማይ፦ ሃሌ ሉያ፤ በዝሙትዋ ምድርን ያጠፋችይቱን ታላቂቱን ጋለሞታ ስለ ፈረደባት፥ የባርያዎቹንም ደም ከእጅዋ ስለ ተበቀለ፥ ፍርዶቹ እውነትና ፅድቅ ናቸውና ማዳንና ክብር ሃይልም የአምላካችን ነው ብሎ ሲናገር እንደ ብዙ ህዝብ ታላቅ ድምፅ ያለ ድምፅን ሰማሁ።",
    "3": "ደግመውም፦ ሃሌ ሉያ አሉ፤ ጢስዋም ለዘላለም እስከ ዘላለም ይወጣል።",
    "4": "ሃያ አራቱም ሽማግሌዎችና አራቱ እንስሶች በፊታቸው ተደፍተው በዙፋኑ ላይ ለተቀመጠው ለእግዚአብሔር፦ አሜን፥ ሃሌ ሉያ እያሉ ሰገዱለት።",
    "5": "ድምፅም፦ ባርያዎቹ ሁሉ እርሱንም የምትፈሩት ታናናሾችና ታላላቆች ሆይ፥ አምላካችንን አመስግኑ ሲል ከዙፋኑ ወጣ።",
    "6": "እንደ ብዙ ህዝብም ድምፅ፥ እንደ ብዙ ውሃዎችም ድምፅ፥ እንደ ብርቱም ነጎድጓድ ድምፅ ያለ ድምፅ ሰማሁ እንዲህ ሲል፦ ሃሌ ሉያ፤ ሁሉን የሚገዛ ጌታ አምላካችን ነግሶአልና።",
    "7": "የበጉ ሰርግ ስለ ደረሰ ሚስቱም ራስዋን ስላዘጋጀች ደስ ይበለን ሃሴትም እናድርግ ክብርንም ለእርሱ እናቅርብ።",
    "8": "ያጌጠና የተጣራ ቀጭን የተልባ እግር ልብስ እንድትጎናፀፍ ተሰጥቶአታል። ቀጭኑ የተልባ እግር የቅዱሳን ፅድቅ ስራ ነውና።",
    "9": "እርሱም፦ ወደ በጉ ሰርግ እራት የተጠሩ ብፁአን ናቸው ብለህ ፃፍ አለኝ። ደግሞም፦ ይህ የእግዚአብሔር እውነተኛ ቃል ነው አለኝ።",
    "10": "ልሰግድለትም በእግሩ ፊት ተደፋሁ። እርሱም፦ እንዳታደርገው ተጠንቀቅ፤ ከአንተ ጋር የኢየሱስም ምስክር ካላቸው ከወንድሞችህ ጋር አብሬ ባርያ ነኝ፤ ለእግዚአብሔር ስገድ፤ የኢየሱስ ምስክር የትንቢት መንፈስ ነውና አለኝ።",
    "11": "ሰማይም ተከፍቶ አየሁ፥ እነሆም አምባላይ ፈረስ፥ የተቀመጠበትም የታመነና እውነተኛ ይባላል፥ በፅድቅም ይፈርዳል ይዋጋልም።",
    "12": "አይኖቹም እንደ እሳት ነበልባል ናቸው፥ በራሱ ላይም ብዙ ዘውዶች አሉ፥ ከእርሱም በቀር አንድ እንኳ የማያውቀው የተፃፈ ስም አለው፤",
    "13": "በደምም የተረጨ ልብስ ተጎናፅፎአል፥ ስሙም የእግዚአብሔር ቃል ተብሎአል።",
    "14": "በሰማይም ያሉት ጭፍራዎች ነጭና ጥሩ ቀጭን የተልባ እግር ልብስ ለብሰው በአምባላዮች ፈረሶች ተቀምጠው ይከተሉት ነበር።",
    "15": "አህዛብንም ይመታበት ዘንድ ስለታም ሰይፍ ከአፉ ይወጣል፤ እርሱም በብረት በትር ይገዛቸዋል፤ እርሱም ሁሉን የሚገዛ የእግዚአብሔርን የብርቱ ቁጣውን ወይን መጥመቂያ ይረግጣል።",
    "16": "በልብሱና በጭኑም የተፃፈበት፦ የነገስታት ንጉስና የጌታዎች ጌታ የሚል ስም አለው።",
    "17-18": "አንድም መልአክ በፀሃይ ውስጥ ቆሞ አየሁ፥ በሰማይም መካከል ለሚበሩ ወፎች ሁሉ፦ መጥታችሁ የነገስታትን ስጋና የሻለቃዎችን ስጋ የብርቱዎችንም ስጋ የፈረሶችንም በእነርሱም የተቀመጡትን ስጋ የጌታዎችንና የባርያዎችንም የታናናሾችንና የታላላቆችንም ሁሉ ስጋ እንድትበሉ ወደ ታላቁ ወደ እግዚአብሔር እራት ተከማቹ ብሎ በታላቅ ድምፅ ጮኸ።",
    "19": "በፈረሱም የተቀመጠውን ጭፍራዎቹንም ይወጉ ዘንድ አውሬውና የምድር ነገስታት ጭፍራዎቻቸውም ተከማችተው አየሁ።",
    "20": "አውሬውም ተያዘ በእርሱም ፊት ተአምራትን እያደረገ የአውሬውን ምልክት የተቀበሉትን ለምስሉም የሰገዱትን ያሳተ ሃሰተኛው ነቢይ ከእርሱ ጋር ተያዘ፤ ሁለቱም በህይወት ሳሉ በዲን ወደሚቃጠል ወደ እሳት ባህር ተጣሉ።",
    "21": "የቀሩትም በፈረስ ላይ ከተቀመጠው ከአፉ በሚወጣው ሰይፍ ተገደሉ፤ ወፎችም ሁሉ ከስጋቸው ጠገቡ።"
}