{
    "1": "አምስተኛውም መልአክ ነፋ፤ ከሰማይም ወደ ምድር ወድቆ የነበረ ኮከብ አየሁ፥ የጥልቁም ጉድጓድ መክፈቻ ተሰጠው።",
    "2": "የጥልቁንም ጉድጓድ ከፈተው፤ ጢስም ከታላቅ እቶን እንደሚወጣ ጢስ ሆኖ ከጉድጓዱ ወጣ ፀሃይና አየርም በጉድጓዱ ጢስ ጨለሙ።",
    "3": "ከጢሱም አንበጣዎች ወደ ምድር ወጡ፥ የምድርም ጊንጦች ስልጣን እንዳላቸው ስልጣን ተሰጣቸው።",
    "4": "የእግዚአብሔርም ማህተም በግምባራቸው ከሌለባቸው ሰዎች በቀር በምድር ያለውን ሳር ቢሆንም ወይም ማናቸውንም የለመለመ ነገር ወይም ማናቸውንም ዛፍ እንዳይጎዱ ተባለላቸው።",
    "5": "አምስትም ወር ሊሳቅዩአቸው ተሰጣቸው እንጂ ሊገድሉአቸው አይደለም፤ እነርሱም የሚሳቅዩት ስቃይ ጊንጥ ሰውን ነድፎ እንደሚሳቅይ ነው።",
    "6": "በዚያም ወራት ሰዎች ሞትን ይፈልጋሉ አያገኙትምም፥ ሊሞቱም ይመኛሉ ሞትም ከእነርሱ ይሸሻል።",
    "7": "የአንበጣዎቹም መልክ ለጦርነት እንደ ተዘጋጁ ፈረሶች ነው፥ በራሳቸውም ላይ ወርቅ እንደሚመስሉ አክሊሎች ነበሩአቸው፥ ፊታቸውም እንደ ሰው ፊት ነበረ፤",
    "8": "የሴቶችን ጠጉር የሚመስል ጠጉር ነበራቸው፥ ጥርሳቸውም እንደ አንበሳ ጥርስ ነበረ፥",
    "9": "የብረት ጥሩር የሚመስልም ጥሩር ነበራቸው፥ የክንፋቸውም ድምፅ ወደ ጦርነት እንደሚጋልቡ እንደ ብዙ ፈረሶች ሰረገላዎች ድምፅ ነበረ።",
    "10": "እንደ ጊንጥም ጅራት ያለ ጅራት አላቸው በጅራታቸውም መውጊያ አለ፥ ሰዎችንም አምስት ወር እንዲጎዱ ስልጣን አላቸው።",
    "11": "በእነርሱም ላይ ንጉስ አላቸው እርሱም የጥልቅ መልአክ ነው፥ ስሙም በእብራይስጥ አብዶን በግሪክም አጶልዮን ይባላል።",
    "12": "ፊተኛው ወዮ አልፎአል፤ እነሆ፥ ከዚህ በኋላ ገና ሁለት ወዮ ይመጣል።",
    "13": "ስድስተኛውም መልአክ ነፋ፤ በእግዚአብሔርም ፊት ካለ በወርቅ ከተሰራ መሰዊያ ቀንዶች አንድ ድምፅ ሰማሁ፥",
    "14": "መለከትም ያለውን ስድስተኛውን መልአክ፦ በታላቁ ወንዝ በኤፍራጥስ የታሰሩትን አራቱን መላእክት ፍታቸው አለው።",
    "15": "የሰዎችንም ሲሶ እንዲገድሉ ለሰአቱና ለቀኑ ለወሩም ለአመቱም ተዘጋጅተው የነበሩ አራቱ መላእክት ተፈቱ።",
    "16": "የፈረሰኞችም ጭፍራ ቁጥር እልፍ ጊዜ እልፍ፥ እልፍ ጊዜ እልፍ ነበረ፤ ቁጥራቸውን ሰማሁ።",
    "17": "ፈረሶቹንና በእነርሱም ላይ የተቀመጡትን እንዲሁ በራእይ አየሁ፤ እሳትና ያክንት ዲንም የሚመስል ጥሩር ነበራቸው፤ የፈረሶቹም ራስ እንደ አንበሳ ራስ ነበረ፥ ከአፋቸውም እሳትና ጢስ ዲንም ወጣ።",
    "18": "ከአፋቸውም በወጡት በእሳቱና በጢሱ በዲኑም በእነዚህ ሶስት መቅሰፍቶች የሰዎቹ ሲሶ ተገደለ።",
    "19": "የፈረሶቹ ስልጣን በአፋቸውና በጅራታቸው ነውና፤ ጅራታቸው እባብን ይመስላልና፥ ራስም አላቸው በእርሱም ይጎዳሉ።",
    "20": "በእነዚህም መቅሰፍቶች ያልተገደሉት የቀሩቱ ሰዎች ለአጋንንትና ያዩ ወይም ይሰሙ ወይም ይሄዱ ዘንድ ለማይችሉ ከወርቅና ከብር ከናስም ከድንጋይም ከእንጨትም ለተሰሩ ለጣኦቶች እንዳይሰግዱ ስለ እጃቸው ስራ ንስሃ አልገቡም፤",
    "21": "ስለ መግደላቸውም ቢሆን ወይም ስለ አስማታቸው ወይም ስለ ዝሙታቸው ወይም ስለ ስርቆታቸው ንስሃ አልገቡም።"
}