{
    "1": "ሰባቱንም ፅዋዎች ከያዙ ከሰባቱ መላእክት አንዱ መጥቶ፦ ና በብዙም ውሃዎች ላይ የተቀመጠችውን የታላቂቱን ጋለሞታ ፍርድ አሳይሃለሁ፤",
    "2": "የምድርም ነገስታት ከእርስዋ ጋር ሴሰኑ በምድርም የሚኖሩ ከዝሙትዋ ወይን ጠጅ ሰከሩ ብሎ ተናገረኝ።",
    "3": "በመንፈስም ወደ በረሃ ወሰደኝ፤ የስድብም ስሞች በሞሉበት፥ ሰባት ራሶችና አስር ቀንዶችም ባሉበት በቀይ አውሬ ላይ አንዲት ሴት ተቀምጣ አየሁ።",
    "4": "ሴቲቱም በቀይና በሃምራዊ ልብስ ተጎናፅፋ በወርቅና በከበሩ ድንጋዮች በእንቆችም ተሸልማ ነበር፥ በእጅዋም የሚያስፀይፍ ነገር የዝሙትዋም ርኩሰት የሞላባትን የወርቅ ፅዋ ያዘች፤",
    "5": "በግምባርዋም ምስጢር የሆነ ስም፦ ታላቂቱ ባቢሎን፥ የጋለሞታዎችና የምድር ርኩሰት እናት ተብሎ ተፃፈ።",
    "6": "ሴቲቱም በቅዱሳን ደምና በኢየሱስ ምስክሮች ደም ሰክራ አየኋት። ባየኋትም ጊዜ እጅግ ታላቅ ድንቅ አደነቅሁ።",
    "7": "መልአኩም አለኝ፦ የምትደነቅ ስለ ምንድር ነው? የሴቲቱን ምስጢርና የሚሸከማትን፥ ሰባት ራሶችና አስር ቀንዶች ያሉትን የአውሬውን ምስጢር እኔ እነግርሃለሁ።",
    "8": "ያየኸው አውሬ አስቀድሞ ነበረ፥ አሁንም የለም፥ ከጥልቁም ይወጣ ዘንድ አለው፥ ወደ ጥፋትም ይሄዳል፤ ስሞቻቸውም ከአለም ፍጥረት ጀምሮ በህይወት መፅሃፍ ያልተፃፉ በምድር የሚኖሩ አውሬው አስቀድሞ እንደነበረ አሁንም እንደሌለ፥ ነገር ግን እንዳለ ሲያዩ ያደንቃሉ።",
    "9": "ጥበብ ያለው አእምሮ በዚህ ነው። ሰባቱ ራሶች ሴቲቱ የተቀመጠችባቸው ሰባት ተራራዎች ናቸው፥",
    "10": "ሰባት ነገስታት ደግሞ ናቸው፤ አምስቱ ወድቀዋል አንዱም አለ፥ የቀረውም ገና አልመጣም፤ ሲመጣም፥ ጥቂት ጊዜ ሊቆይ ይገባዋል።",
    "11": "የነበረውና የሌለውም አውሬ ራሱ ደግሞ ስምንተኛው ነው ከሰባቱም አንዱ ነው፥ ወደ ጥፋትም ይሄዳል።",
    "12": "ያየሃቸውም አስሩ ቀንዶች ገና መንግስትን ያልተቀበሉ አስር ነገስታት ናቸው፥ ዳሩ ግን ከአውሬው ጋር ለአንድ ሰአት እንደ ነገስታት ስልጣንን ይቀበላሉ።",
    "13": "እነዚህ አንድ አሳብ አላቸው፥ ሃይላቸውንና ስልጣናቸውንም ለአውሬው ይሰጣሉ።",
    "14": "እነዚህ በጉን ይወጋሉ፤ በጉም የጌቶች ጌታና የነገስታት ንጉስ ስለ ሆነ እነርሱን ድል ይነሳል፥ ከእርሱም ጋር ያሉ የተጠሩና የተመረጡ የታመኑም ደግሞ ድል ይነሳሉ።",
    "15": "አለኝም፦ ጋለሞታይቱ የተቀመጠችባቸው ያየሃቸው ውሃዎች፥ ወገኖችና ብዙ ሰዎች አህዛብም ቋንቋዎችም ናቸው።",
    "16": "ያየሃቸውም አስር ቀንዶችና አውሬው ጋለሞታይቱን ይጣላሉ፤ ባዶዋንና ራቁትዋንም ያደርጓታል፥ ስጋዋንም ይበላሉ፥ በእሳትም ያቃጥሉአታል።",
    "17": "እግዚአብሔር አሳቡን እንዲያደርጉ አንድንም አሳብ እንዲያደርጉ የእግዚአብሔርም ቃል እስኪፈፀም ድረስ መንግስታቸውን ለአውሬው እንዲሰጡ በልባቸው አግብቶአልና።",
    "18": "ያየሃትም ሴት በምድር ነገስታት ላይ የምትነግስ ታላቂቱ ከተማ ናት።"
}