{
    "1": "በጉም ከሰባቱ ማህተም አንዱን በፈታ ጊዜ አየሁ፥ ከአራቱም እንስሶች አንዱ ነጎድጓድ በሚመስል ድምፅ፦ መጥተህ እይ ሲል ሰማሁ።",
    "2": "አየሁም፥ እነሆም፥ አምባላይ ፈረስ ወጣ፥ በእርሱም ላይ የተቀመጠው ቀስት ነበረው፥ አክሊልም ተሰጠው፥ ድልም እየነሳ ወጣ ድል ለመንሳት።",
    "3": "ሁለተኛውንም ማህተም በፈታ ጊዜ ሁለተኛው እንስሳ፦ መጥተህ እይ ሲል ሰማሁ።",
    "4": "ሌላም ዳማ ፈረስ ወጣ፥ በእርሱም ላይ ለተቀመጠው ሰላምን ከምድር ይወስድ ዘንድ ሰዎችም እርስ በርሳቸው እንዲተራረዱ ስልጣን ተሰጠው፥ ታላቅም ሰይፍ ተሰጠው።",
    "5": "ሶስተኛውንም ማህተም በፈታ ጊዜ ሶስተኛው እንስሳ፦ መጥተህ እይ ሲል ሰማሁ። አየሁም፥ እነሆም፥ ጉራቻ ፈረስ ወጣ፥ በእርሱም ላይ የተቀመጠው በእጁ ሚዛን ያዘ።",
    "6": "በአራቱም እንስሶች መካከል ድምፅ፦ አንድ እርቦ ስንዴ በዲናር ሶስት እርቦ ገብስም በዲናር፥ ዘይትንና ወይንንም አትጉዳ ሲል ሰማሁ።",
    "7": "አራተኛውንም ማህተም በፈታ ጊዜ የአራተኛው እንስሳ ድምፅ፦ መጥተህ እይ ሲል ሰማሁ።",
    "8": "አየሁም፥ እነሆም፥ ሃመር ፈረስ ወጣ፥ በእርሱም ላይ የተቀመጠው ስሙ ሞት ነበረ። ሲኦልም ተከተለው፤ በሰይፍና በራብም በሞትም በምድርም አራዊት ይገድሉ ዘንድ ከምድር በአራተኛዋ እጅ ላይ ስልጣን ተሰጣቸው።",
    "9": "አምስተኛውንም ማህተም በፈታ ጊዜ፥ ስለ እግዚአብሔር ቃልና ስለ ጠበቁት ምስክር የታረዱትን የሰዎች ነፍሳት ከመሰዊያ በታች አየሁ።",
    "10": "በታላቅ ድምፅም እየጮሁ፦ ቅዱስና እውነተኛ ጌታ ሆይ፥ እስከ መቼ ድረስ አትፈርድም ደማችንንስ በምድር በሚኖሩት ላይ እስከ መቼ አትበቀልም? አሉ።",
    "11": "ለእያንዳንዳቸውም ነጭ ልብስ ተሰጣቸው፥ እንደ እነርሱም ደግሞ ይገደሉ ዘንድ ያላቸው የባርያዎች ባልንጀራዎቻቸውና የወንድሞቻቸው ቁጥር እስኪፈፀም ድረስ፥ ገና ጥቂት ዘመን እንዲያርፉ ተባለላቸው።",
    "12": "ስድስተኛውንም ማህተም በፈታ ጊዜ አየሁ፥ ታላቅም የምድር መናወጥ ሆነ፥ ፀሃይም እንደ ማቅ ጠጉር ጥቁር ሆነ፥ ጨረቃም በሞላው እንደ ደም ሆነ፥",
    "13": "በለስም በብርቱ ነፋስ ተናውጣ ቃርያዋን ፍሬ እንደምትጥል የሰማይ ከዋክብት ወደ ምድር ወደቁ፥",
    "14": "ሰማይም እንደ መፅሃፍ ተጠቅልሎ አለፈ፥ ተራራዎችና ደሴቶችም ሁሉ ከስፍራቸው ተወሰዱ።",
    "15": "የምድርም ነገስታትና መኳንንት ሻለቃዎችም ባለ ጠጋዎችም ሃይለኛዎችም ባርያዎችም ጌቶችም ሁሉ በዋሾችና በተራራዎች አለቶች ተሰወሩ፥",
    "16": "ተራራዎችንና አለቶችንም፦ በላያችን ውደቁ በዙፋንም ከተቀመጠው ፊት ከበጉም ቁጣ ሰውሩን፤",
    "17": "ታላቁ የቁጣው ቀን መጥቶአልና፥ ማንስ ሊቆም ይችላል? አሉአቸው።"
}