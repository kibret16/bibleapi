{
    "1": "ከዚህ በኋላ ታላቅ ስልጣን ያለው ሌላ መልአክ ከሰማይ ሲወርድ አየሁ፥ ከክብሩም የተነሳ ምድር በራች።",
    "2": "በብርቱም ድምፅ፦ ታላቂቱ ባቢሎን ወደቀች፥ ወደቀች፥ የአጋንንትም ማደሪያ ሆነች፥ የርኩሳንም መናፍስት ሁሉ መጠጊያ የርኩሳንና የተጠሉም ወፎች ሁሉ መጠጊያ ሆነች፤",
    "3": "አህዛብ ሁሉ ከዝሙትዋ ቁጣ ወይን ጠጅ የተነሳ ወድቀዋልና፥ የምድርም ነገስታት ከእርስዋ ጋር ሴሰኑ የምድርም ነጋዴዎች ከቅምጥልነትዋ ሃይል የተነሳ ባለ ጠጋዎች ሆኑ ብሎ ጮኸ።",
    "4": "ከሰማይም ሌላ ድምፅ ሰማሁ እንዲህ ሲል፦ ህዝቤ ሆይ፥ በሃጢአትዋ እንዳትተባበሩ ከመቅሰፍትዋም እንዳትቀበሉ ከእርስዋ ዘንድ ውጡ፤",
    "5": "ሃጢአትዋ እስከ ሰማይ ድረስ ደርሶአልና፥ እግዚአብሔርም አመፃዋን አሰበ።",
    "6": "እርስዋ እንደ ሰጠች መጠን ብድራት መልሱላት፥ እንደ ስራዋም ሁለት እጥፍ ደርቡባት፤ በቀላቀለችው ፅዋ ሁለት እጥፍ አድርጋችሁ ቀላቅሉባት፤",
    "7": "ራስዋን እንደ አከበረችና እንደ ተቀማጠለች ልክ ስቃይና ህዘን ስጡአት። በልብዋ፦ ንግስት ሆኜ እቀመጣለሁ ባልቴትም አልሆንም ህዘንም ከቶ አላይም ስላለች፥",
    "8": "ስለዚህ በአንድ ቀን ሞትና ህዘን ራብም የሆኑ መቅሰፍቶችዋ ይመጣሉ፥ በእሳትም ትቃጠላለች፤ የሚፈርድባት እግዚአብሔር ብርቱ ነውና።",
    "9": "ከእርስዋም ጋር የሴሰኑና የተቀማጠሉ የምድር ነገስታት የመቃጠልዋን ጢስ ሲያዩ ስለ እርስዋ ዋይ ዋይ እያሉ ያለቅሳሉ፤",
    "10": "ስቃይዋንም ከመፍራት የተነሳ በሩቅ ቆመው፦ አንቺ ታላቂቱ ከተማ፥ ብርቱይቱ ከተማ ባቢሎን፥ ወዮልሽ፥ ወዮልሽ፥ በአንድ ሰአት ፍርድሽ ደርሶአልና እያሉ ይናገራሉ።",
    "11": "የመርከባቸውንም ጭነት ከእንግዲህ ወዲህ የሚገዛ የለምና የምድር ነጋዴዎች ያለቅሱላታል ያዝኑላትማል፤",
    "12": "ጭነትም ወርቅና ብር የከበረም ድንጋይ እንቁም፥ ቀጭንም ተልባ እግር ቀይም ሃርም ሃምራዊም ልብስ የሚሸትም እንጨት ሁሉ፥ ከዝሆን ጥርስም የተሰራ እቃ ሁሉ፥ እጅግም ከከበረ እንጨት ከናስም ከብረትም ከእብነ በረድም የተሰራ እቃ ሁሉ፥",
    "13": "ቀረፋም ቅመምም የሚቃጠልም ሽቱ ቅባትም እጣንም የወይን ጠጅም ዘይትም የተሰለቀ ዱቄትም ስንዴም ከብትም በግም ፈረስም ሰረገላም ባርያዎችም የሰዎችም ነፍሳት ነው።",
    "14": "ነፍስሽም የጎመጀችው ፍሬ ከአንቺ ዘንድ አልፎአል፥ የሚቀማጠልና የሚያጌጥም ነገር ሁሉ ጠፍቶብሻል፥ ሰዎችም ከእንግዲህ ወዲህ ከቶ አያገኙአቸውም።",
    "15-17": "እነዚህን የነገዱ በእርስዋም ባለ ጠጋዎች የሆኑት እያለቀሱና እያዘኑ፦ በቀጭን ተልባ እግርና በቀይ ሃምራዊም ልብስ ለተጎናፀፈች በወርቅና በከበረ ድንጋይም በእንቁም ለተሸለመች ለታላቂቱ ከተማ ወዮላት፥ ወዮላት፥ ይህን የሚያህል ታላቅ ባለ ጠግነት በአንድ ሰአት ጠፍቶአልና እያሉ ስቃይዋን ከመፍራት የተነሳ በሩቅ ይቆማሉ። የመርከብም መሪ ሁሉ በመርከብም ወደ ማናቸውም ስፍራ የሚሄድ ሁሉ መርከበኞችም ከባህርም የሚጠቀሙ ሁሉ በሩቅ ቆሙ፥",
    "18": "የመቃጠልዋንም ጢስ ባዩ ጊዜ፦ ታላቂቱን ከተማ የምትመስላት ምን ከተማ ነበረች? እያሉ ጮሁ።",
    "19": "በራሳቸውም ላይ ትቢያ ነስንሰው እያለቀሱና እያዘኑ፦ በባህር መርከቦች ያሉአቸውን ሁሉ ከባለ ጠግነትዋ የተነሳ ባለ ጠጋዎች ላደረገች ለታላቂቱ ከተማ ወዮላት፥ ወዮላት፥ በአንድ ሰአት ጠፍታለችና እያሉ ጮሁ።",
    "20": "ሰማይ ሆይ፥ ቅዱሳን ሃዋርያት ነቢያትም ሆይ፥ በእርስዋ ላይ ደስ ይበላችሁ፥ እግዚአብሔር ፈርዶላችኋልና።",
    "21": "አንድም ብርቱ መልአክ ትልቅን ወፍጮ የሚመስልን ድንጋይ አንስቶ ወደ ባህር ወረወረው እንዲህ ሲል፦ ታላቂቱ ከተማ ባቢሎን እንዲህ ተገፍታ ትወድቃለች ከእንግዲህም ወዲህ ከቶ አትገኝም።",
    "22": "በገና የሚመቱና የሚዘምሩም ድምፅ እንቢልታንና መለከትንም የሚነፉ ድምፅ ከእንግዲህ ወዲህ በአንቺ ውስጥ ከቶ አይሰማም፥ የእጅ ጥበብም ሁሉ አንድ ብልሃተኛ እንኳ ከእንግዲህ ወዲህ በአንቺ ውስጥ ከቶ አይገኝም፥ የወፍጮ ድምፅም ከእንግዲህ ወዲህ በአንቺ ውስጥ ከቶ አይሰማም፥",
    "23": "የመብራትም ብርሃን ከእንግዲህ ወዲህ በአንቺ ውስጥ ከቶ አይበራም፥ የሙሽራና የሙሽራይቱም ድምፅ ከእንግዲህ ወዲህ በአንቺ ውስጥ ከቶ አይሰማም፤ ነጋዴዎችሽ የምድር መኳንንት ነበሩና፥ በአስማትሽም አህዛብ ሁሉ ስተዋልና።",
    "24": "በእርስዋም ውስጥ የነቢያትና የቅዱሳን ደም በምድርም የታረዱ ሁሉ ደም ተገኘባት።"
}