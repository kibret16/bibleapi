{
    "1": "ለሰባቱም መላእክት፦ ሄዳችሁ የእግዚአብሔርን ቁጣ ፅዋዎች በምድር ውስጥ አፍስሱ የሚል ታላቅ ድምፅ ከመቅደሱ ሰማሁ።",
    "2": "ፊተኛውም ሄዶ ፅዋውን በምድር ውስጥ አፈሰሰ፤ የአውሬውም ምልክት ባለባቸው ለምስሉም በሚሰግዱ ሰዎች ክፉኛ የሚነዘንዝ ቁስል ሆነባቸው።",
    "3": "ሁለተኛውም ፅዋውን በባህር ውስጥ አፈሰሰ፤ እንደ ሞተም ሰው ደም ሆነ፥ በባህርም ከሚኖሩት ህይወት ያለበት ነፍስ ሁሉ ሞተ።",
    "4": "ሶስተኛውም ፅዋውን በወንዞችና በውሃ ምንጮች ውስጥ አፈሰሰ፤ እነርሱም ደም ሆኑ።",
    "5": "የውሃውም መልአክ፦ ያለህና የነበርህ ጌታ ሆይ፥ ቅዱስ ሆይ፥ እንዲህ ስለፈረድህ ፃድቅ ነህ፤",
    "6": "የቅዱሳንና የነቢያትን ደም ስላፈሰሱ ደምን ደግሞ አጠጥተሃቸዋል፥ የሚገባቸው ነውና ብሎ ሲናገር ሰማሁ።",
    "7": "ከመሰዊያውም፦ አዎን፥ ሁሉን የምትገዛ ጌታ አምላክ ሆይ፥ ፍርዶችህ እውነትና ፅድቅ ናቸው ብሎ ሲናገር ሰማሁ።",
    "8": "አራተኛውም ፅዋውን በፀሃይ ላይ አፈሰሰ፤ ሰዎችንም በእሳት ልታቃጥል ተሰጣት።",
    "9": "ሰዎችም በታላቅ ትኩሳት ተቃጠሉ፥ በነዚህም መቅሰፍቶች ላይ ስልጣን ያለውን የእግዚአብሔርን ስም ተሳደቡ፥ ክብርንም እንዲሰጡት ንስሃ አልገቡም።",
    "10": "አምስተኛውም ፅዋውን በአውሬው ዙፋን ላይ አፈሰሰ፤ መንግስቱም ጨለማ ሆነች ከስቃይም የተነሳ መላሶቻቸውን ያኝኩ ነበር፥",
    "11": "ከስቃያቸውና ከቁስላቸውም የተነሳ የሰማይን አምላክ ተሳደቡ፥ ከስራቸውም ንስሃ አልገቡም።",
    "12": "ስድስተኛውም ፅዋውን በታላቁ ወንዝ በኤፍራጥስ ላይ አፈሰሰ፤ ከፀሃይም መውጫ ለሚመጡ ነገስታት መንገድ እንዲሰናዳላቸው ውሃው ደረቀ።",
    "13": "ከዘንዶውም አፍና ከአውሬው አፍ ከሃሰተኛውም ነቢይ አፍ ጓጉንቸሮች የሚመስሉ ሶስት ርኩሳን መናፍስት ሲወጡ አየሁ፤",
    "14": "ምልክት እያደረጉ የአጋንንት መናፍስት ናቸውና፥ በታላቁም ሁሉን በሚገዛ በእግዚአብሔር ቀን ወደ ሚሆነው ጦር እንዲያስከትቱአቸው ወደ አለም ሁሉ ነገስታት ይወጣሉ።",
    "15": "እነሆ፥ እንደ ሌባ ሆኜ እመጣለሁ፤ ራቁቱን እንዳይሄድ እፍረቱንም እንዳያዩ ነቅቶ ልብሱን የሚጠብቅ ብፁእ ነው።",
    "16": "በእብራይስጥም አርማጌዶን ወደሚባል ስፍራ አስከተቱአቸው።",
    "17": "ሰባተኛውም ፅዋውን በአየር ውስጥ አፈሰሰ፤ ከመቅደሱም ውስጥ፦ ተፈፅሞአል የሚል ታላቅ ድምፅ ከዙፋኑ ወጣ።",
    "18": "መብረቅና ድምፅም ነጎድጓድም ሆኑ፥ ትልቅም የምድር መናወጥ ሆነ፤ ሰው በምድር ከተፈጠረ ጀምሮ እንዲህ ያለ ታላቅ መናውጥ ከቶ አልነበረም፤ ከሁሉ በለጠ።",
    "19": "ታላቂቱም ከተማ በሶስት ተከፋፈለች፥ የአህዛብም ከተማዎች ወደቁ። ታላቂቱም ባቢሎን የብርቱ ቁጣው ወይን ጠጅ የሞላበትን ፅዋ እንዲሰጣት በእግዚአብሔር ፊት ታሰበች።",
    "20": "ደሴቶችም ሁሉ ሸሹ ተራራዎችም አልተገኙም።",
    "21": "በሚዛንም አንድ ታላንት*ፍ1* የሚያህል ታላቅ በረዶ በሰዎች ላይ ከሰማይ ወረደባቸው፤ ሰዎቹም ከበረዶው መቅሰፍት የተነሳ እግዚአብሔርን ተሳደቡ፥ መቅሰፍቱ እጅግ ታላቅ ነውና።*ፍ1* አንድ ታላንት ሶስት ፈረሱላ የሚያህል ነው፡፡"
}