{
    "1": "በኤፌሶን ወዳለው ወደ ቤተ ክርስቲያን መልአክ እንዲህ ብለህ ፃፍ፦ በቀኝ እጁ ሰባቱን ከዋክብት የያዘው በሰባቱም የወርቅ መቅረዞች መካከል የሚሄደው እንዲህ ይላል፦",
    "2": "ስራህንና ድካምህን ትእግስትህንም አውቃለሁ፤ ክፉዎችንም ልትታገስ እንዳትችል፥ እንዲሁም ሳይሆኑ፦ ሃዋርያት ነን የሚሉቱን መርምረህ ሃሰተኞች ሆነው እንዳገኘሃቸው አውቃለሁ፤",
    "3": "ታግሰህማል፥ ስለ ስሜም ብለህ ፀንተህ አልደከምህም።",
    "4": "ዳሩ ግን የምነቅፍብህ ነገር አለኝ የቀደመውን ፍቅርህን ትተሃልና።",
    "5": "እንግዲህ ከወዴት እንደ ወደቅህ አስብ ንስሃም ግባ የቀደመውንም ስራህን አድርግ፤ አለዚያ እመጣብሃለሁ ንስሃም ባትገባ መቅረዝህን ከስፍራው እወስዳለሁ።",
    "6": "ነገር ግን ይህ አለህ፤ እኔ ደግሞ የምጠላውን የኒቆላውያንን ስራ ጠልተሃልና።",
    "7": "መንፈስ ለአብያተ ክርስቲያናት የሚለውን ጆሮ ያለው ይስማ። ድል ለነሳው በእግዚአብሔር ገነት ካለው ከህይወት ዛፍ እንዲበላ እሰጠዋለሁ።",
    "8": "በሰምርኔስም ወዳለው ወደ ቤተ ክርስቲያን መልአክ እንዲህ ብለህ ፃፍ። ሞቶ የነበረው ህያውም የሆነው ፊተኛውና መጨረሻው እንዲህ ይላል፦",
    "9": "መከራህንና ድህነትህን አውቃለሁ፥ ነገር ግን ባለ ጠጋ ነህ፤ የሰይጣንም ማህበር ናቸው እንጂ አይሁድ ሳይሆኑ፦ አይሁድ ነን የሚሉት የሚሳደቡትን ስድብ አውቃለሁ።",
    "10": "ልትቀበለው ያለህን መከራ አትፍራ። እነሆ፥ እንድትፈተኑ ዲያብሎስ ከእናንተ አንዳንዶቻችሁን በወህኒ ሊያገባችሁ አለው፥ አስር ቀንም መከራን ትቀበላላችሁ። እስከሞት ድረስ የታመንህ ሁን የህይወትንም አክሊል እሰጥሃለሁ።",
    "11": "መንፈስ ለአብያተ ክርስቲያናት የሚለውን ጆሮ ያለው ይስማ። ድል የነሳው በሁለተኛው ሞት አይጎዳም።",
    "12": "በጴርጋሞንም ወዳለው ወደ ቤተ ክርስቲያን መልአክ እንዲህ ብለህ ፃፍ፦ በሁለት ወገን የተሳለ ስለታም ሰይፍ ያለው እንዲህ ይላል፦",
    "13": "የሰይጣን ዙፋን ባለበት የምትኖርበትን አውቃለሁ፤ ስሜንም ትጠብቃለህ፥ ሰይጣንም በሚኖርበት፥ በእናንተ ዘንድ የተገደለው የታመነው ምስክሬ አንቲጳስ በነበረበት ዘመን እንኳ ሃይማኖቴን አልካድህም።",
    "14": "ዳሩ ግን ለጣኦት የታረደውን እንዲበሉና እንዲሴስኑ በእስራኤል ልጆች ፊት ማሰናከያን ሊያኖርባቸው ባላቅን ያስተማረ የበልአምን ትምህርት የሚጠብቁ በዚያ ከአንተ ጋር ስላሉ፥ የምነቅፍብህ ጥቂት ነገር አለኝ።",
    "15": "እንዲሁ የኒቆላውያንን ትምህርት እንደ እነዚህ የሚጠብቁ ሰዎች ከአንተ ጋር ደግሞ አሉ።",
    "16": "እንግዲህ ንስሃ ግባ፤ አለዚያ ፈጥኜ እመጣብሃለሁ፥ በአፌም ሰይፍ እዋጋቸዋለሁ።",
    "17": "መንፈስ ለአብያተ ክርስቲያናት የሚለውን ጆሮ ያለው ይስማ። ድል ለነሳው ከተሰወረ መና እሰጠዋለሁ፥ ነጭ ድንጋይንም እሰጠዋለሁ፥ በድንጋዩም ላይ ከተቀበለው በቀር አንድ ስንኳ የሚያውቀው የሌለ አዲስ ስም ተፅፎአል።",
    "18": "በትያጥሮንም ወዳለው ወደ ቤተ ክርስቲያን መልአክ እንዲህ ብለህ ፃፍ፦ እንደ እሳት ነበልባል የሆኑ አይኖች ያሉት በእቶንም የነጠረ የጋለ ናስ የሚመስሉ እግሮች ያሉት የእግዚአብሔር ልጅ እንዲህ ይላል፦",
    "19": "ስራህንና ፍቅርህን እምነትህንም አገልግሎትህንም ትእግስትህንም ከፊተኛውም ስራህ ይልቅ የኋለኛው እንዲበዛ አውቃለሁ።",
    "20": "ዳሩ ግን፦ ነቢይ ነኝ የምትለውን ባርያዎቼንም እንዲሴስኑና ለጣኦት የታረደውን እንዲበሉ የምታስተምረውንና የምታስተውን ያችን ሴት ኤልዛቤልን ስለምትተዋት የምነቅፍብህ ነገር አለኝ፤",
    "21": "ንስሃም እንድትገባ ጊዜ ሰጠኋት ከዝሙትዋም ንስሃ እንድትገባ አልወደደችም።",
    "22": "እነሆ፥ በአልጋ ላይ እጥላታለሁ፥ ከእርስዋም ጋር የሚያመነዝሩትን ከስራዋ ንስሃ ባይገቡ በታላቅ መከራ እጥላቸዋለሁ፤",
    "23": "ልጆችዋንም በሞት እገድላቸዋለሁ፤ አብያተ ክርስቲያናትም ሁሉ ኩላሊትንና ልብን የምመረምር እኔ እንደ ሆንሁ ያውቃሉ፥ ለእያንዳንዳችሁም እንደ ስራችሁ እሰጣችኋለሁ።",
    "24": "ዳሩ ግን ይህን ትምህርት ለማትይዙ ሁሉ የሰይጣንንም ጥልቅ ነገር እነርሱ እንደሚሉት ለማታውቁ ለእናንተ በትያጥሮን ለቀራችሁት እላለሁ፤ ሌላ ሸክም አልጭንባችሁም፥",
    "25": "ነገር ግን እስክመጣ ድረስ ያላችሁን ጠብቁ።",
    "26-27": "ድል ለነሳውና እስከ መጨረሻም ስራዬን ለጠበቀው እኔ ደግሞ ከአባቴ እንደ ተቀበልሁ በአህዛብ ላይ ስልጣንን እሰጠዋለሁ፥ በብረትም በትር ይገዛቸዋል፥ እንደ ሸክላ እቃም ይቀጠቀጣሉ፤",
    "28": "የንጋትንም ኮከብ እሰጠዋለሁ።",
    "29": "መንፈስ ለአብያተ ክርስቲያናት የሚለውን ጆሮ ያለው ይስማ።"
}