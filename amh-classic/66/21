{
    "1": "አዲስ ሰማይንና አዲስ ምድርንም አየሁ፥ ፊተኛው ሰማይና ፊተኛይቱ ምድር አልፈዋልና፥ ባህርም ወደ ፊት የለም።",
    "2": "ቅድስቲቱም ከተማ አዲሲቱ ኢየሩሳሌም፥ ለባልዋ እንደ ተሸለመች ሙሽራ ተዘጋጅታ፥ ከሰማይ ከእግዚአብሔር ዘንድ ስትወርድ አየሁ።",
    "3": "ታላቅም ድምፅ ከሰማይ፦ እነሆ፥ የእግዚአብሔር ድንኳን በሰዎች መካከል ነው ከእነርሱም ጋር ያድራል፥ እነርሱም ህዝቡ ይሆናሉ እግዚአብሔርም እርሱ ራሱ ከእነርሱ ጋር ሆኖ አምላካቸው ይሆናል፤",
    "4": "እንባዎችንም ሁሉ ከአይኖቻቸው ያብሳል፥ ሞትም ከእንግዲህ ወዲህ አይሆንም፥ ህዘንም ቢሆን ወይም ጩኸት ወይም ስቃይ ከእንግዲህ ወዲህ አይሆንም፥ የቀደመው ስርአት አልፎአልና ብሎ ሲናገር ሰማሁ።",
    "5": "በዙፋንም የተቀመጠው፦ እነሆ፥ ሁሉን አዲስ አደርጋለሁ አለ። ለእኔም፦ እነዚህ ቃሎች የታመኑና እውነተኛዎች ናቸውና ፃፍ አለኝ።",
    "6": "አለኝም፦ ተፈፅሞአል። አልፋና ኦሜጋ፥ መጀመሪያውና መጨረሻው እኔ ነኝ። ለተጠማ ከህይወት ውሃ ምንጭ እንዲያው እኔ እሰጣለሁ።",
    "7": "ድል የሚነሳ ይህን ይወርሳል አምላክም እሆነዋለሁ እርሱም ልጅ ይሆነኛል።",
    "8": "ዳሩ ግን የሚፈሩና የማያምኑ የርኩሳንም የነፍሰ ገዳዮችም የሴሰኛዎችም የአስማተኛዎችም ጣኦትንም የሚያመልኩ የሃሰተኛዎችም ሁሉ እድላቸው በዲንና በእሳት በሚቃጠል ባህር ነው፤ ይኸውም ሁለተኛው ሞት ነው።",
    "9": "ሰባቱም ኋለኛዎች መቅሰፍቶች የሞሉባቸውን ሰባቱን ፅዋዎች ከያዙት ከሰባቱ መላእክት አንዱ መጥቶ፦ ወደዚህ ና፥ የበጉንም ሚስት ሙሽራይቱን አሳይሃለሁ ብሎ ተናገረኝ።",
    "10-11": "በመንፈስም ወደ ታላቅና ወደ ረጅም ተራራ ወሰደኝ፥ የእግዚአብሔርም ክብር ያለባትን ቅድስቲቱን ከተማ ኢየሩሳሌምን ከሰማይ ከእግዚአብሔር ዘንድ ስትወርድ አሳየኝ፤ ብርሃንዋም እጅግ እንደ ከበረ ድንጋይ እንደ ኢያሰጲድ ድንጋይ ሆኖ እንደ ብርሌ የጠራ ነበረ፤",
    "12": "ታላቅና ረጅም ቅጥር ነበራት፥ አስራ ሁለትም ደጆች ነበሩአት በደጆቹም አስራ ሁለት መላእክት ቆሙ፥ የአስራ ሁለቱም የእስራኤል ልጆች ነገዶች ስሞች ተፅፈውባቸው ነበር።",
    "13": "በምስራቅ ሶስት ደጆች፥ በሰሜንም ሶስት ደጆች፥ በደቡብም ሶስት ደጆች፥ በምእራብም ሶስት ደጆች ነበሩ።",
    "14": "ለከተማይቱም ቅጥር አስራ ሁለት መሰረቶች ነበሩአት፥ በእነርሱም ውስጥ የአስራ ሁለቱ የበጉ ሃዋርያት ስሞች ተፅፈው ነበር።",
    "15": "የተናገረኝም ከተማይቱንና ደጆችዋን ቅጥርዋንም ይለካ ዘንድ የወርቅ ዘንግ ነበረው።",
    "16": "ከተማይቱም አራት ማእዘን ነበራት፥ ርዝመትዋም እንደ ስፋትዋ ልክ ነበረ። ከተማይቱንም በዘንግ ለካት አስራ ሁለትም ሺህ ምእራፍ ሆነች፤ ርዝመትዋና ስፋትዋ ከፍታዋም ትክክል ነው።",
    "17": "ቅጥርዋንም ለካ፥ መቶ አርባ አራት ክንድ በሰው ልክ፥ እርሱም በመልአክ ልክ።",
    "18": "ቅጥርዋም ከኢያሰጲድ የተሰራ ነበረ፥ ከተማይቱም ጥሩ ብርጭቆ የሚመስል ጥሩ ወርቅ ነበረች።",
    "19": "የከተማይቱም ቅጥር መሰረት በከበረ ድንጋይ ሁሉ ተጌጦ ነበር፤ ፊተኛው መሰረት ኢያሰጲድ፥ ሁለተኛው ሰንፔር፥ ሶስተኛው ኬልቄዶን፥ አራተኛው መረግድ፥",
    "20": "አምስተኛው ሰርዶንክስ፥ ስድስተኛው ሰርድዮን፥ ሰባተኛው ክርስቲሎቤ፥ ስምንተኛው ቢረሌ፥ ዘጠነኛው ወራውሬ፥ አስረኛው ክርስጵራስስ፥ አስራ አንደኛው ያክንት፥ አስራ ሁለተኛው አሜቴስጢኖስ ነበረ።",
    "21": "አስራ ሁለቱም ደጆች አስራ ሁለት እንቆች ነበሩ፤ እየአንዳንዱ ደጅ ከአንድ እንቁ የተሰራ ነበረ። የከተማይቱም አደባባይ ጥሩ ብርጭቆ የሚመስል ጥሩ ወርቅ ነበረ።",
    "22": "ሁሉንም የሚገዛ ጌታ አምላክና በጉ መቅደስዋ ናቸውና መቅደስ በእርስዋ ዘንድ አላየሁም።",
    "23": "ለከተማይቱም የእግዚአብሔር ክብር ስለሚያበራላት መብራትዋም በጉ ስለ ሆነ፥ ፀሃይ ወይም ጨረቃ እንዲያበሩላት አያስፈልጓትም ነበር።",
    "24": "አህዛብም በብርሃንዋ ይመላለሳሉ፥ የምድርም ነገስታት ክብራቸውን ወደ እርስዋ ያመጣሉ፤",
    "25": "በዚያም ሌሊት ስለሌለ ደጆችዋ በቀን ከቶ አይዘጉም፥",
    "26": "የአህዛብንም ግርማና ክብር ወደ እርስዋ ያመጣሉ።",
    "27": "ለበጉም በሆነው በህይወት መፅሃፍ ከተፃፉት በቀር፥ ፀያፍ ነገር ሁሉ ርኩሰትና ውሸትም የሚያደርግ ወደ እርስዋ ከቶ አይገባም።"
}