{
    "1": "ሌላም ብርቱ መልአክ ደመና ተጎናፅፎ ከሰማይ ሲወርድ አየሁ፤ በራሱም ላይ ቀስተ ደመና ነበረ፥ ፊቱም እንደ ፀሃይ እግሮቹም እንደ እሳት አምዶች ነበሩ፥",
    "2": "የተከፈተችንም ታናሽ መፅሃፍ በእጁ ያዘ። ቀኝ እግሩንም በባህር ላይ ግራውንም በምድር ላይ አኖረ፥ እንደሚያገሳም አንበሳ በታላቅ ድምፅ ጮኸ።",
    "3": "በጮኸም ጊዜ ሰባቱ ነጎድጓድ በየድምፃቸው ተናገሩ።",
    "4": "ሰባቱ ነጎድጓድ በተናገሩ ጊዜ ልፅፍ አሰብሁ፤ ከሰማይም፦ ሰባቱ ነጎድጓድ የተናገሩትን ነገር በማህተም ዝጋው አትፃፈውም የሚል ድምፅ ሰማሁ።",
    "5": "በባህርና በምድርም ላይ ሲቆም ያየሁት መልአክ ቀኝ እጁን ወደ ሰማይ አሻቅቦ ዘረጋ፥",
    "6": "ሰማይንና በእርሱም ያሉትን፥ ምድርንና በእርስዋም ያሉትን፥ ባህርንና በእርሱም ያሉትን በፈጠረው፥ ከዘላለምም እስከ ዘላለም ድረስ ህያው ሆኖ በሚኖረው ምሎ።",
    "7": "ወደ ፊት አይዘገይም፥ ዳሩ ግን ሰባተኛው መልአክ ሊነፋ ባለው ጊዜ ድምፁም በሚሰማበት ዘመን፥ ለባርያዎቹ ለነቢያት የምስራች እንደ ሰበከላቸው የእግዚአብሔር ምስጢር ይፈፀማል አለ።",
    "8": "ከሰማይም የሰማሁት ድምፅ እንደ ገና ሲናገረኝና፦ ሂድና በባህርና በምድር ላይ ከሚቆመው መልአክ በእጁ ያለችውን የተከፈተችውን መፅሃፍ ውሰድ ሲል ሰማሁ።",
    "9": "ወደ መልአኩም ሄጄ፦ ታናሺቱን መፅሃፍ ስጠኝ አልሁት። እርሱም፦ ውሰድና ብላት፥ ሆድህንም መራራ ታደርገዋለች በአፍህ ግን እንደ ማር ትጣፍጣለች አለኝ።",
    "10": "ከመልአኩም እጅ ታናሺቱን መፅሃፍ ወስጄ በላኋት በአፌም እንደ ማር ጣፋጭ ሆነች፤ ከበላኋት በኋላም ሆዴ መራራ ሆነ።",
    "11": "በብዙ ወገኖችና በአህዛብም በቋንቋዎችም በነገስታትም ላይ እንደ ገና ትንቢት ትናገር ዘንድ ይገባሃል ተባለልኝ።"
}