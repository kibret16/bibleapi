{
    "1": "በአደባባይዋም መካከል ከእግዚአብሔርና ከበጉ ዙፋን የሚወጣውን እንደ ብርሌ የሚያንፀባርቀውን የህይወትን ውሃ ወንዝ አሳየኝ።",
    "2": "በወንዙም ወዲያና ወዲህ በየወሩ እያፈራ አስራ ሁለት ፍሬ የሚሰጥ የህይወት ዛፍ ነበረ፥ የዛፉም ቅጠሎች ለህዝብ መፈወሻ ነበሩ።",
    "3": "ከእንግዲህም ወዲህ መርገም ከቶ አይሆንም። የእግዚአብሔርና የበጉም ዙፋን በእርስዋ ውስጥ ይሆናል፥ ባርያዎቹም ያመልኩታል፥ ፊቱንም ያያሉ፥",
    "4": "ስሙም በግምባሮቻቸው ይሆናል።",
    "5": "ከእንግዲህም ወዲህ ሌሊት አይሆንም፥ ጌታ አምላክም በእነርሱ ላይ ያበራላቸዋልና የመብራት ብርሃንና የፀሃይ ብርሃን አያስፈልጋቸውም፤ ለዘላለምም እስከ ዘላለም ይነግሳሉ።",
    "6": "እርሱም፦ እነዚህ ቃሎች የታመኑና እውነተኛዎች ናቸው፥ የነቢያትም መናፍስት ጌታ አምላክ በቶሎ ሊሆን የሚገባውን ነገር ለባርያዎቹ እንዲያሳይ መልአኩን ሰደደ።",
    "7": "እነሆም፥ በቶሎ እመጣለሁ። የዚህን መፅሃፍ ትንቢት ቃል የሚጠብቅ ብፁእ ነው አለኝ።",
    "8": "ይህንም ያየሁትና የሰማሁት እኔ ዮሃንስ ነኝ። በሰማሁትና ባየሁትም ጊዜ ይህን ባሳየኝ በመልአኩ እግር ፊት እሰግድ ዘንድ ተደፋሁ።",
    "9": "እርሱም፦ እንዳታደርገው ተጠንቀቅ፤ ከአንተ ጋር ከወንድሞችህም ከነቢያት ጋር የዚህንም መፅሃፍ ቃል ከሚጠብቁ ጋር አብሬ ባርያ ነኝ፤ ለእግዚአብሔር ስገድ አለኝ።",
    "10": "ለእኔም፦ ዘመኑ ቀርቦአልና የዚህን መፅሃፍ ትንቢት ቃል በማህተም አትዝጋው።",
    "11": "አመፀኛው ወደ ፊት ያምፅ፥ ርኩሱም ወደ ፊት ይርከስ፥ ፃድቁም ወደ ፊት ፅድቅ ያድርግ፥ ቅዱሱም ወደፊት ይቀደስ አለ።",
    "12": "እነሆ፥ በቶሎ እመጣለሁ፥ ለእያንዳንዱም እንደ ስራው መጠን እከፍል ዘንድ ዋጋዬ ከእኔ ጋር አለ።",
    "13": "አልፋና ኦሜጋ፥ ፊተኛውና ኋለኛው፥ መጀመሪያውና መጨረሻው እኔ ነኝ።",
    "14": "ወደ ህይወት ዛፍ ለመድረስ ስልጣን እንዲኖራቸው በደጆችዋም ወደ ከተማይቱም እንዲገቡ ልብሳቸውን የሚያጥቡ ብፁአን ናቸው።",
    "15": "ውሻዎችና አስማተኞች ሴሰኛዎችም ነፍሰ ገዳዮችም ጣኦትንም የሚያመልኩት ውሸትንም የሚወዱና የሚያደርጉ ሁሉ በውጭ አሉ።",
    "16": "እኔ ኢየሱስ በአብያተ ክርስቲያናት ዘንድ ይህን እንዲመሰክርላችሁ መልአኬን ላክሁ። እኔ የዳዊት ስርና ዘር ነኝ፥ የሚያበራም የንጋት ኮከብ ነኝ።",
    "17": "መንፈሱና ሙሽራይቱም፦ ና ይላሉ። የሚሰማም፦ ና ይበል። የተጠማም ይምጣ፥ የወደደም የህይወትን ውሃ እንዲያው ይውሰድ።",
    "18": "በዚህ መፅሃፍ የተፃፈውን የትንቢት ቃል ለሚሰማ ሁሉ እኔ እመሰክራለሁ፤ ማንም በዚህ ላይ አንዳች ቢጨምር እግዚአብሔር በዚህ መፅሃፍ የተፃፉትን መቅሰፍቶች ይጨምርበታል፤",
    "19": "ማንምም በዚህ በትንቢት መፅሃፍ ከተፃፉት ቃሎች አንዳች ቢያጎድል፥ በዚህ መፅሃፍ ከተፃፉት ከህይወት ዛፍና ከቅድስቲቱ ከተማ እግዚአብሔር እድሉን ያጎድልበታል።",
    "20": "ይህን የሚመሰክር፦ አዎን፥ በቶሎ እመጣለሁ ይላል። አሜን፥ ጌታ ኢየሱስ ሆይ፥ ና።",
    "21": "የጌታችን የኢየሱስ ክርስቶስ ፀጋ ከሁላችን ጋር ይሁን፤ አሜን።"
}