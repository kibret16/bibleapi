{
    "1": "ከዚህም በኋላ በአራቱ በምድር ማእዘን ቆመው አራት መላእክት አየሁ፥ እነርሱም ነፋስ በምድር ቢሆን ወይም በባህር ወይም በማንም ዛፍ እንዳይነፍስ አራቱን የምድር ነፋሳት ያዙ።",
    "2": "የህያው አምላክ ማህተም ያለውም ሌላ መልአክ ከፀሃይ መውጫ ሲወጣ አየሁ፥ ምድርንና ባህርንም ሊጎዱ ለተሰጣቸው ለአራቱ መላእክት በታላቅ ድምፅ እየጮኸ፦",
    "3": "የአምላካችንን ባርያዎች ግምባራቸውን እስክናትማቸው ድረስ ምድርን ቢሆን ወይም ባህርን ወይም ዛፎችን አትጉዱ አላቸው።",
    "4": "የታተሙትንም ቁጥር ሰማሁ፤ ከእስራኤል ልጆች ነገድ ሁሉ የታተሙት መቶ አርባ አራት ሺህ ነበሩ።",
    "5": "ከይሁዳ ነገድ አስራ ሁለት ሺህ ታተሙ፥ ከሮቤል ነገድ አስራ ሁለት ሺህ፥ ከጋድ ነገድ አስራ ሁለት ሺህ፥",
    "6": "ከአሴር ነገድ አስራ ሁለት ሺህ፥ ከንፍታሌም ነገድ አስራ ሁለት ሺህ፥",
    "7": "ከምናሴ ነገድ አስራ ሁለት ሺህ፥ ከስምኦን ነገድ አስራ ሁለት ሺህ፥ ከሌዊ ነገድ አስራ ሁለት ሺህ፥ ከይሳኮር ነገድ አስራ ሁለት ሺህ፥",
    "8": "ከዛብሎን ነገድ አስራ ሁለት ሺህ፥ ከዮሴፍ ነገድ አስራ ሁለት ሺህ፥ ከብንያም ነገድ አስራ ሁለት ሺህ ታተሙ።",
    "9": "ከዚህ በኋላ አየሁ፥ እነሆም፥ አንድ እንኳ ሊቆጥራቸው የማይችል ከህዝብና ከነገድ ከወገንም ከቋንቋም ሁሉ እጅግ ብዙ ሰዎች ነበሩ፤ ነጭ ልብስም ለብሰው የዘንባባንም ዝንጣፊዎች በእጆቻቸው ይዘው በዙፋኑና በበጉ ፊት ቆሙ፤",
    "10": "በታላቅም ድምፅ እየጮሁ፦ በዙፋኑ ላይ ለተቀመጠው ለአምላካችንና ለበጉ ማዳን ነው አሉ።",
    "11": "መላእክቱም ሁሉ በዙፋኑና በሽማግሌዎቹ በአራቱም እንስሶቹ ዙሪያ ቆመው ነበር፤ በዙፋኑም ፊት በግምባራቸው ተደፉ፥ ለእግዚአብሔርም እየሰገዱ፦",
    "12": "አሜን፥ በረከትና ክብር ጥበብም ምስጋናም ውዳሴም ሃይልም ብርታትም ከዘላለም እስከ ዘላለም ድረስ ለአምላካችን ይሁን፤ አሜን አሉ።",
    "13": "ከሽማግሌዎቹም አንዱ ተመልሶ፦ እነዚህ ነጩን ልብስ የለበሱ እነማን ናቸው? ከወዴትስ መጡ? አለኝ።",
    "14": "እኔም፦ ጌታ ሆይ፥ አንተ ታውቃለህ አልሁት። አለኝም፦ እነዚህ ከታላቁ መከራ የመጡ ናቸው፥ ልብሳቸውንም አጥበው በበጉ ደም አነፁ።",
    "15": "ስለዚህ በእግዚአብሔር ዙፋን ፊት አሉ፥ ሌሊትና ቀንም በመቅደሱ ያመልኩታል፥ በዙፋኑም ላይ የተቀመጠው በእነርሱ ላይ ያድርባቸዋል።",
    "16": "ከእንግዲህ ወዲህ አይራቡም፥ ከእንግዲህም ወዲህ አይጠሙም፥ ፀሃይም ትኩሳትም ሁሉ ከቶ አይወርድባቸውም፤",
    "17": "በዙፋኑ መካከል ያለው በጉ እረኛቸው ይሆናልና፥ ወደ ህይወትም ውሃ ምንጭ ይመራቸዋልና፤ እግዚአብሔርም እንባዎችን ሁሉ ከአይናቸው ያብሳል።"
}