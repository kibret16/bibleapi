{
    "1": "የጥልቁንም መክፈቻና ታላቁን ሰንሰለት በእጁ የያዘ መልአክ ከሰማይ ሲወርድ አየሁ።",
    "2": "የቀደመውንም እባብ ዘንዶውን እርሱም ዲያብሎስና ሰይጣን የተባለውን ያዘው፥",
    "3": "ሺህ አመትም አሰረው፥ ወደ ጥልቅም ጣለው አህዛብንም ወደ ፊት እንዳያስት ሺህ አመት እስኪፈፀም ድረስ በእርሱ ላይ ዘግቶ ማህተም አደረገበት፤ ከዚያም በኋላ ለጥቂት ጊዜ ይፈታ ዘንድ ይገባዋል።",
    "4": "ዙፋኖችንም አየሁ፥ በእነርሱም ላይ ለተቀመጡት ዳኝነት ተሰጣቸው፤ ስለ ኢየሱስም ምስክርና ስለ እግዚአብሔር ቃል ራሶቻቸው የተቆረጡባቸውን ሰዎች ነፍሳት፥ ለአውሬውና ለምስሉም ያልሰገዱትን ምልክቱንም በግምባራቸው በእጆቻቸውም ላይ ያልተቀበሉትን አየሁ፤ ከክርስቶስም ጋር ሺህ አመት ኖሩና ነገሱ።",
    "5": "የቀሩቱ ሙታን ግን ይህ ሺህ አመት እስኪፈፀም ድረስ በህይወት አልኖሩም። ይህ የፊተኛው ትንሳኤ ነው።",
    "6": "በፊተኛው ትንሳኤ እድል ያለው ብፁእና ቅዱስ ነው፤ ሁለተኛው ሞት በእነርሱ ላይ ስልጣን የለውም፥ ዳሩ ግን የእግዚአብሔርና የክርስቶስ ካህናት ይሆናሉ ከእርሱም ጋር ይህን ሺህ አመት ይነግሳሉ።",
    "7": "ሺሁም አመት ሲፈፀም ሰይጣን ከእስራቱ ይፈታል፥",
    "8": "በአራቱም በምድር ማእዘን ያሉትን አህዛብ፥ ጎግንና ማጎግን፥ እንዲያስታቸው ለሰልፍም እንዲያስከትታቸው ይወጣል፤ ቁጥራቸውም እንደ ባህር አሸዋ የሚያህል ነው።",
    "9": "ወደ ምድርም ስፋት ወጡ የቅዱሳንንም ሰፈርና የተወደደችውን ከተማ ከበቡ፤ እሳትም ከሰማይ ከእግዚአብሔር ዘንድ ወርዳ በላቻቸው።",
    "10": "ያሳታቸውም ዲያብሎስ አውሬውና ሃሰተኛው ነቢይ ወዳሉበት ወደ እሳቱና ወደ ዲኑ ባህር ተጣለ፥ ለዘላለምም እስከ ዘላለም ቀንና ሌሊት ይሳቀያሉ።",
    "11": "ታላቅና ነጭ ዙፋንን በእርሱም ላይ የተቀመጠውን አየሁ፥ ምድርና ሰማይም ከፊቱ ሸሹ ስፍራም አልተገኘላቸውም።",
    "12": "ሙታንንም ታናናሾችንና ታላላቆችን በዙፋኑ ፊት ቆመው አየሁ፥ መፃህፍትም ተከፈቱ፤ ሌላ መፅሃፍም ተከፈተ እርሱም የህይወት መፅሃፍ ነው፤ ሙታንም በመፃህፍት ተፅፎ እንደ ነበረ እንደ ስራቸው መጠን ተከፈሉ።",
    "13": "ባህርም በእርሱ ውስጥ ያሉትን ሙታን ሰጠ፥ ሞትና ሲኦልም በእነርሱ ዘንድ ያሉትን ሙታን ሰጡ፥ እያንዳንዱም እንደ ስራው መጠን ተከፈለ።",
    "14": "ሞትና ሲኦልም በእሳት ባህር ውስጥ ተጣሉ። ይህም የእሳት ባህር ሁለተኛው ሞት ነው።",
    "15": "በህይወትም መፅሃፍ ተፅፎ ያልተገኘው ማንኛውም በእሳት ባህር ውስጥ ተጣለ።"
}