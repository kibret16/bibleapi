{
    "1": "እንግዲህ ክፋትን ሁሉ ተንኮልንም ሁሉ ግብዝነትንም ቅንአትንም ሃሜትንም ሁሉ አስወግዳችሁ፥",
    "2-3": "ጌታ ቸር መሆኑን ቀምሳችሁ እንደ ሆነ፥ ለመዳን በእርሱ እንድታድጉ አሁን እንደ ተወለዱ ህፃናት ተንኮል የሌለበትን የቃልን ወተት ተመኙ።",
    "4": "በሰውም ወደ ተጣለ በእግዚአብሔር ዘንድ ግን ወደ ተመረጠና ክቡር ወደ ሆነው ወደ ህያው ድንጋይ ወደ እርሱ እየቀረባችሁ፥",
    "5": "እናንተ ደግሞ እንደ ህያዋን ድንጋዮች ሆናችሁ፥ በኢየሱስ ክርስቶስ ለእግዚአብሔር ደስ የሚያሰኝ መንፈሳዊ መስዋእትን ታቀርቡ ዘንድ ቅዱሳን ካህናት እንድትሆኑ መንፈሳዊ ቤት ለመሆን ተሰሩ።",
    "6": "በመፅሃፍ፦ እነሆ፥ የተመረጠና የከበረን የማእዘን ራስ ድንጋይ በፅዮን አኖራለሁ በእርሱም የሚያምን አያፍርም ተብሎ ተፅፎአልና።",
    "7": "እንግዲህ ክብሩ ለእናንተ ለምታምኑት ነው፤ ለማያምኑ ግን አናጢዎች የጣሉት ድንጋይ እርሱ የማእዘን ራስ የእንቅፋትም ድንጋይ የማሰናከያም አለት ሆነ፤",
    "8": "የማያምኑ ስለ ሆኑ በቃሉ ይሰናከሉበታልና፤ ለዚህ ደግሞ የተመደቡ ናቸው።",
    "9": "እናንተ ግን ከጨለማ ወደሚደነቅ ብርሃኑ የጠራችሁን የእርሱን በጎነት እንድትናገሩ የተመረጠ ትውልድ፥ የንጉስ ካህናት፥ ቅዱስ ህዝብ፥ ለርስቱ የተለየ ወገን ናችሁ፤",
    "10": "እናንተ ቀድሞ ወገን አልነበራችሁም አሁን ግን የእግዚአብሔር ወገን ናችሁ፤ እናንተ ምህረት ያገኛችሁ አልነበራችሁም አሁን ግን ምህረትን አግኝታችኋል።",
    "11": "ወዳጆች ሆይ፥ ነፍስን ከሚዋጋ ስጋዊ ምኞት ትርቁ ዘንድ እንግዶችና መፃተኞች እንደ መሆናችሁ እለምናችኋለሁ፤",
    "12": "ስለሚመለከቱት ስለ መልካም ስራችሁ፥ ክፉ እንደምታደርጉ በዚያ እናንተን በሚያሙበት ነገር፥ በሚጎበኝበት ቀን እግዚአብሔርን ያከብሩት ዘንድ በአህዛብ መካከል ኑሮአችሁ መልካም ይሁን።",
    "13": "ስለ ጌታ ብላችሁ ለሰው ስርአት ሁሉ ተገዙ፤ ለንጉስም ቢሆን፥ ከሁሉ በላይ ነውና፤",
    "14": "ለመኳንንትም ቢሆን፥ ክፉ የሚያደርጉትን ለመቅጣት በጎም የሚያደርጉትን ለማመስገን ከእርሱ ተልከዋልና ተገዙ።",
    "15": "በጎ እያደረጋችሁ፥ የማያውቁትን ሞኞች ዝም ታሰኙ ዘንድ እንዲህ የእግዚአብሔር ፈቃድ ነውና፤",
    "16": "አርነት ወጥታችሁ እንደ እግዚአብሔር ባርያዎች ሁኑ እንጂ ያ አርነት ለክፋት መሸፈኛ እንዲሆን አታድርጉ።",
    "17": "ሁሉን አክብሩ፥ ወንድሞችን ውደዱ፥ እግዚአብሔርን ፍሩ፥ ንጉስን አክብሩ።",
    "18": "ሎሌዎች ሆይ፥ ለበጎዎችና ለገሮች ጌቶቻችሁ ብቻ ሳይሆን ለጠማሞች ደግሞ በፍርሃት ሁሉ ተገዙ።",
    "19": "በግፍ መከራን የሚቀበል ሰው እግዚአብሔርን እያሰበ ሃዘንን ቢታገስ ምስጋና ይገባዋልና።",
    "20": "ሃጢአት አድርጋችሁ ስትጎሰሙ ብትታገሱ፥ ምን ክብር አለበት? ነገር ግን መልካም አድርጋችሁ መከራን ስትቀበሉ ብትታገሱ፥ ይህ ነገር በእግዚአብሔር ዘንድ ምስጋና ይገባዋል።",
    "21": "የተጠራችሁለት ለዚህ ነውና፤ ክርስቶስ ደግሞ ፍለጋውን እንድትከተሉ ምሳሌ ትቶላችሁ ስለ እናንተ መከራን ተቀብሎአልና።",
    "22": "እርሱም ሃጢአት አላደረገም፥ ተንኮልም በአፉ አልተገኘበትም፤",
    "23": "ሲሰድቡት መልሶ አልተሳደበም መከራንም ሲቀበል አልዛተም፥ ነገር ግን በፅድቅ ለሚፈርደው ራሱን አሳልፎ ሰጠ፤",
    "24": "ለሃጢአት ሞተን ለፅድቅ እንድንኖር፥ እርሱ ራሱ በስጋው ሃጢአታችንን በእንጨት ላይ ተሸከመ፤ በመገረፉ ቁስል ተፈወሳችሁ።",
    "25": "እንደ በጎች ትቅበዘበዙ ነበርና፥ አሁን ግን ወደ ነፍሳችሁ እረኛና ጠባቂ ተመልሳችኋል።"
}