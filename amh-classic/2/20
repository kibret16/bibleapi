{
    "1": "እግዚአብሔርም ይህን ቃል ሁሉ እንዲህ ብሎ ተናገረ፦",
    "2": "ከግብፅ ምድር ከባርነት ቤት ያወጣሁህ እግዚአብሔር አምላክህ እኔ ነኝ።",
    "3": "ከእኔ በቀር ሌሎች አማልክት አይሁኑልህ።",
    "4": "በላይ በሰማይ ካለው፥ በታችም በምድር ካለው፥ ከምድርም በታች በውሃ ካለው ነገር የማናቸውንም ምሳሌ፥ የተቀረፀውንም ምስል ለአንተ አታድርግ።",
    "5": "አትስገድላቸው፥ አታምልካቸውምም፤ በሚጠሉኝ እስከ ሶስተኛና እስከ አራተኛ ትውልድ ድረስ የአባቶችን ሃጢአት በልጆች ላይ የማመጣ፤",
    "6": "ለሚወድዱኝ፥ ትእዛዜንም ለሚጠብቁ እስከ ሺህ ትውልድ ድረስ ምህረትን የማደርግ እኔ እግዚአብሔር አምላክህ ቀናተኛ አምላክ ነኝና።",
    "7": "የእግዚአብሔርን የአምላክህን ስም በከንቱ አትጥራ፤ እግዚአብሔር ስሙን በከንቱ የሚጠራውን ከበደል አያነፃውምና።",
    "8": "የሰንበትን ቀን ትቀድሰው ዘንድ አስብ።",
    "9": "ስድስት ቀን ስራ ተግባርህንም ሁሉ አድርግ፤",
    "10": "ሰባተኛው ቀን ግን ለእግዚአብሔር ለአምላክህ ሰንበት ነው፤ አንተ፥ ወንድ ልጅህም፥ ሴት ልጅህም፥ ሎሌህም፥ ገረድህም፥ ከብትህም፥ በደጆችህም ውስጥ ያለ እንግዳ በእርሱ ምንም ስራ አትስሩ፤",
    "11": "እግዚአብሔር በስድስት ቀን ሰማይንና ምድርን፥ ባህርንም፥ ያለባቸውንም ሁሉ ፈጥሮ በሰባተኛው ቀን አርፎአልና፤ ስለዚህ እግዚአብሔር የሰንበትን ቀን ባርኮታል ቀድሶታልም።",
    "12": "አባትህንና እናትህን አክብር፤ እግዚአብሔር አምላክህ በሚሰጥህ ምድር እድሜህ እንዲረዝም።",
    "13": "አትግደል።",
    "14": "አታመንዝር።",
    "15": "አትስረቅ።",
    "16": "በባልንጀራህ ላይ በሃሰት አትመስክር።",
    "17": "የባልንጀራህን ቤት አትመኝ፤ የባልንጀራህን ሚስት ሎሌውንም ገረዱንም በሬውንም አህያውንም ከባልንጀራህ ገንዘብ ሁሉ ማናቸውንም አትመኝ።",
    "18": "ህዝቡም ሁሉ ነጎድጓዱንና መብረቁን፥ የቀንደ መለከቱን ድምፅ፥ ተራራውንም ሲጤስ አዩ፤ ህዝቡም ባዩ ጊዜ ተርበደበዱ፥ ርቀውም ቆሙ።",
    "19": "ሙሴንም፦ አንተ ተናገረን እኛም እንሰማለን፤ እንዳንሞት ግን እግዚአብሔር አይናገረን አሉት።",
    "20": "ሙሴም ለህዝቡ፦ እግዚአብሔር ሊፈትናችሁ፥ ሃጢአትንም እንዳትሰሩ እርሱን መፍራት በልባችሁ ይሆን ዘንድ መጥቶአልና አትፍሩ አለ።",
    "21": "ህዝቡም ርቀው ቆሙ፥ ሙሴም እግዚአብሔር ወዳለበት ወደ ጨለማው ቀረበ።",
    "22": "እግዚአብሔር ሙሴን አለው፦ ለእስራኤል ልጆች እንዲህ በል፦ እኔ ከሰማይ እንደ ተናገርኋችሁ እናንተ አይታችኋል።",
    "23": "በአጠገቤ ምንም አታድርጉ፤ የብር አማልክት የወርቅም አማልክት ለእናንተ አታድርጉ።",
    "24": "የጭቃ መሰዊያ ስራልኝ፥ የሚቃጠለውንና የደህንነት መስዋእትህን በጎችህንም በሬዎችህንም ሰዋበት፤ ስሜን በማሳስብበት ስፍራ ሁሉ ወደ አንተ መጥቼ እባርክሃለሁ።",
    "25": "የድንጋይም መሰዊያ ብታደርግልኝ ብረት በነካው ድንጋይ አትስራው፤ በመሳሪያ ብትነካው ታረክሰዋለህና።",
    "26": "ሃፍረተ ስጋህ በእርሱ እንዳይገለጥ ወደ መሰዊያዬ በደረጃ አትውጣ።"
}