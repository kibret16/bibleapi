{
    "1": "ሙሴም የእስራኤልን ልጆች ማህበር ሁሉ ሰብስቦ እንዲህ አላቸው፦ ታደርጉ ዘንድ እግዚአብሔር ያዘዘው ቃል ይህ ነው፤",
    "2": "ስድስት ቀን ስራ ይደረጋል፥ ሰባተኛው ቀን ግን ለእግዚአብሔር የእረፍት ሰንበት የተቀደሰ ቀን ይሆንላችኋል፤ የሚሰራበትም ሁሉ ይገደል።",
    "3": "በማደሪያዎቻችሁ ውስጥ በሰንበት ቀን እሳትን አታንድዱ።",
    "4": "ሙሴም ለእስራኤል ልጆች ማህበር ሁሉ አላቸው፦ እግዚአብሔር እንዲህ ብሎ ያዘዘው ነገር ይህ ነው፤",
    "5": "ከእናንተ ዘንድ ለእግዚአብሔር ቁርባንን አቅርቡ፤ የልብ ፈቃድ ያለው የእግዚአብሔርን ቁርባን ያምጣ፤ ወርቅና ብርም ናስም፤",
    "6": "ሰማያዊም ሃምራዊም ቀይ ግምጃም፥ ጥሩ በፍታም፥ የፍየል ጠጉርም፤",
    "7": "ቀይም የአውራ በግ ቁርበት፥ የአቆስጣም ቁርበት፥ የግራርም እንጨት፤",
    "8": "ለመብራትም ዘይት፥ ለቅብአት ዘይትና ለጣፋጭ እጣን ቅመም፤",
    "9": "መረግድ ለኤፉዱና ለደረት ኪስ የሚደረግ ፈርጥ ያምጣ።",
    "10": "በእናንተም ዘንድ ያሉ በልባቸው ጥበበኞች ሁሉ መጥተው እግዚአብሔር ያዘዘውን ሁሉ ያድርጉ።",
    "11": "ማደሪያውን፥ ድንኳኑንም መደረቢያውንም፥ መያዣዎቹንም፥ ሳንቆቹንም፥ መወርወሪያዎቹንም፥ ምሰሶቹንም፥ እግሮቹንም፤",
    "12": "ታቦቱን መሎጊያዎቹንም፥ የስርየት መክደኛውንም በእርሱም ፊት የሚሸፍነውን መጋረጃ፤",
    "13": "ገበታውን መሎጊያዎቹንም እቃውንም ሁሉ፥ የገፁንም ህብስት፤",
    "14": "መብራት የሚያበሩበትን መቅረዙን እቃውንም፥ ቀንዲሉንም፥ የመብራቱንም ዘይት፤",
    "15": "የእጣኑን መሰዊያም መሎጊያዎቹንም፥ የቅብአቱንም ዘይት፥ ጣፋጩንም እጣን፥ ለማደሪያውም ደጃፍ የሚሆን የደጃፉን መጋረጃ፤",
    "16": "ለሚቃጠል መስዋእት የሚሆነውን መሰዊያውን፥ የናሱንም መከታ፥ መሎጊያዎቹንም፥ እቃውንም ሁሉ፤ የመታጠቢያውን ሰንም መቀመጫውንም፤",
    "17": "የአደባባዩን መጋረጆች ምሰሶቹንም እግሮቻቸውንም፥ የአደባባዩንም ደጃፍ መጋረጃ፤",
    "18": "የማደሪያውን ካስማዎች፥ የአደባባዩንም ካስማዎች አውታሮቻቸውንም፤",
    "19": "በመቅደስ ውስጥ ለማገልገል በብልሃት የተሰሩትን ልብሶች፥ በክህነት ያገለግሉበት ዘንድ የተቀደሱትን የካህኑን የአሮን ልብሶች፥ የልጆቹንም ልብሶች።",
    "20": "የእስራኤልም ልጆች ማህበር ሁሉ ከሙሴ ፊት ወጡ።",
    "21": "ከእነርሱም ሰው ሁሉ ልቡ እንዳነሳሳው መንፈሱም እሺ እንዳሰኘው ለመገናኛው ድንኳን ስራ ለማገልገያውም ሁሉ ለተቀደሰውም ልብስ ለእግዚአብሔር ስጦታ አመጡ።",
    "22": "ወንዶችና ሴቶችም ልባቸው እንደ ፈቀደ ማርዳዎችን፥ ሎቲዎችንም፥ ቀለበቶችንም፥ ድሪዎችንም፥ የወርቅ ጌጦችንም ሁሉ አመጡ፤ ሰዎችም ሁሉ የወርቅ ስጦታ ወደ እግዚአብሔር አቀረቡ።",
    "23": "ሰማያዊም ሃምራዊም ቀይ ግምጃም፥ ጥሩ በፍታም፥ የፍየል ጠጉርም፥ ቀይ የአውራ በግ ቁርበትም፥ የአቆስጣ ቁርበትም ያላቸው ሰዎች ሁሉ አመጡ።",
    "24": "ስእለት የተሳለ ሁሉ የብርንም የናስንም ስጦታ ለእግዚአብሔር ቁርባን አቀረበ፤ የግራርም እንጨት ያለው ሁሉ ለማገልገያ ስራ አመጣ።",
    "25": "በልባቸው ጥበበኞች የሆኑ ሴቶችም በእጃቸው ፈተሉ፥ የፈተሉትንም ሰማያዊውን ሃምራዊውንም ቀዩንም ግምጃ፥ ጥሩውንም በፍታ አመጡ።",
    "26": "ልባቸውም በጥበብ ያስነሳቸው ሴቶች ሁሉ የፍየልን ጠጉር ፈተሉ።",
    "27": "አለቆችም መረግድን፥ ለኤፉድና ለደረት ኪስ የሚገቡትንም ፈርጦችን፥",
    "28": "ለመብራትም ለቅብአት ዘይትም ለጣፋጭ እጣንም ሽቱንና ዘይትን አመጡ።",
    "29": "ከእስራኤል ልጆችም ያመጡ ዘንድ ልባቸው ያስነሳቸው ወንዶችና ሴቶች ሁሉ ሙሴ ይሰራ ዘንድ እግዚአብሔር ላዘዘው ስራ ሁሉ ለእግዚአብሔር ስጦታ በፈቃዳቸው አመጡ።",
    "30": "ሙሴም የእስራኤልን ልጆች አላቸው፦ እዩ፥ እግዚአብሔር ከይሁዳ ነገድ የሆነውን የሆር የልጅ ልጅ፥ የኡሪ ልጅ ባስልኤልን በስሙ ጠራው።",
    "31": "በስራ ሁሉ ብልሃት በጥበብም በማስተዋልም በእውቀትም የእግዚአብሔርን መንፈስ ሞላበት፤",
    "32": "የጥበብን ስራ ያስተውል ዘንድ፥ በወርቅና በብር በናስም ይሰራ ዘንድ፥",
    "33": "በፈርጥ የሚሆነውን የእንቁ ድንጋይ ይቀርፅ ዘንድ፥ እንጨቱንም ይጠርብ ዘንድ፥ የብልሃት ስራውንም ሁሉ ይሰራ ዘንድ።",
    "34": "እርሱና የዳን ነገድ የሆነው የአሂሳሚክ ልጅ ኤልያብ ያስተምሩ ዘንድ በልባቸው አሳደረባቸው።",
    "35": "በአንጥረኛ፥ በብልህ ሰራተኛም፥ በሰማያዊና በሃምራዊ በቀይም ግምጃ በጥሩ በፍታም በሚሰራ ጠላፊ፥ በሸማኔም ስራ የሚሰራውን፥ ማናቸውንም ስራና በብልሃት የሚሰራውን ሁሉ ያደርጉ ዘንድ በእነርሱ ልብ ጥበብን ሞላ።"
}