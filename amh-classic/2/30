{
    "1": "የእጣን መሰዊያውን ስራ፤ ከግራር እንጨት አድርገው።",
    "2": "ርዝመቱ አንድ ክንድ፥ ስፋቱም አንድ ክንድ፥ አራት ማእዘን ይሁን፤ ከፍታውም ሁለት ክንድ ይሆናል፤ ቀንዶቹም ከእርሱ ጋር በአንድነት የተሰሩ ይሁኑ።",
    "3": "ላይኛውንና የግድግዳውንም ዙሪያ ቀንዶቹንም በጥሩ ወርቅ ትለብጠዋለህ፤ በዙሪያውም የወርቅ ክፈፍ ታደርግለታለህ።",
    "4": "ከክፈፉም በታች ሁለት የወርቅ ቀለበቶች አድርግለት። በዚህና በዚያ በሁለቱ ጎን ታደርጋቸዋለህ፤ ለመሸከምም የመሎጊያዎች ስፍራ ይሁኑ።",
    "5": "መሎጊያዎቹንም ከግራር እንጨት አድርግ፥ በወርቅም ለብጣቸው።",
    "6": "በምስክሩ ታቦት አጠገብም ካለው መጋረጃ በፊት ታኖረዋለህ ይህንም አንተን በምገናኝበት ከምስክሩ በላይ ባለው በስርየት መክደኛ ፊት ታኖረዋለህ።",
    "7": "አሮንም የጣፋጭ ሽቱ እጣን ይጠንበት፤ በማለዳ በማለዳ መብራቶቹን ሲያዘጋጅ ይጠነው።",
    "8": "ይህን በእግዚአብሔር ፊት ለልጅ ልጃችሁ የዘወትር እጣን ይሆን ዘንድ አሮን በማታ ጊዜ መብራቶቹን ሲያበራ ያጥነዋል።",
    "9": "ሌላም እጣን፥ የሚቃጠለውንም መስዋእት፥ የእህሉንም ቁርባን አታቀርብበትም፤ የመጠጥም ቁርባን አታፈስስበትም።",
    "10": "አሮንም በአመት አንድ ጊዜ በቀንዶቹ ላይ ማስተስረያ ያደርጋል፤ በአመት አንድ ጊዜ ለልጅ ልጃችሁ ማስተስረያ በሚሆን በሃጢአት መስዋእት ደም ማስተስረያ ያደርግበታል። ለእግዚአብሔር ቅድስተ ቅዱሳን ናት።",
    "11": "እግዚአብሔርም ሙሴን እንዲህ ብሎ ተናገረው፦",
    "12": "አንተ የእስራኤልን ልጆች ቁጥር ተቀብለህ፥ በቆጠርሃቸው ጊዜ መቅሰፍት እንዳይሆንባቸው፥ በቆጠርሃቸው ጊዜ ከእነርሱ ሰው ሁሉ እንደ ቁጥራቸው መጠን የነፍሱን ቤዛ ለእግዚአብሔር ይስጥ።",
    "13": "አልፎ የሚቆጠር ሁሉ ግማሽ ሰቅል እንደ መቅደሱ ሰቅል ሚዛን ይሰጣል፤ የሰቅል ግማሽ ለእግዚአብሔር ያነሳል።",
    "14": "ሰቅሉ ሃያ ኦቦሊ ነው። አልፎ የተቆጠረ ሁሉ፥ ከሃያ አመት ጀምሮ ከዚያም ከፍ ያለ፥ የእግዚአብሔርን ስጦታ ይሰጣል።",
    "15": "ለነፍሳችሁ ማስተስረያ የእግዚአብሔርን ስጦታ ስትሰጡ ባለ ጠጋው ከሰቅል ግማሽ አይጨምር፥ ድሃውም አያጉድል።",
    "16": "የማስተስረያውንም ገንዘብ ከእስራኤል ልጆች ወስደህ ለመገናኛው ድንኳን ማገልገያ ታደርገዋለህ፤ በእግዚአብሔርም ፊት ለነፍሳችሁ ቤዛ እንዲሆን ለእስራኤል ልጆች መታሰቢያ ይሁን።",
    "17": "እግዚአብሔርም ሙሴን እንዲህ ብሎ ተናገረው፦",
    "18": "የመታጠቢያ ሰንና መቀመጫውን ከናስ ስራ፤ በመገናኛው ድንኳንና በመሰዊያው መካከል እርሱን አድርገህ ውሃን ትጨምርበታለህ።",
    "19": "አሮንና ልጆቹም እጆቻቸውንና እግሮቻቸውን ይታጠቡበታል።",
    "20": "ወደ መገናኛው ድንኳን በገቡ ጊዜ፥ ለእግዚአብሔርም የእሳት መስዋእት ያቃጥሉ ዘንድ ወደ መሰዊያው ሊያገለግሉ በቀረቡ ጊዜ፥ እንዳይሞቱ ይታጠቡበታል።",
    "21": "እንዳይሞቱም እጆቻቸውንና እግሮቻቸውን ይታጠቡ፤ ይህም ለእርሱ ከእርሱም በኋላ ለዘሩ የዘላለም ስርአት ይሆንላቸዋል።",
    "22": "እግዚአብሔርም ሙሴን እንዲህ ብሎ ተናገረው፦",
    "23": "አንተም ክቡሩን ሽቱ ውሰድ፤ የተመረጠ ከርቤ አምስት መቶ ሰቅል፥ ግማሽም ጣፋጭ ቀረፋ ሁለት መቶ አምሳ ሰቅል፥ የጠጅ ሳርም እንዲሁ ሁለት መቶ አምሳ ሰቅል፥",
    "24": "ብርጉድም አምስት መቶ ሰቅል እንደ መቅደሱ ሰቅል ሚዛን፥ የወይራ ዘይትም አንድ የኢን መስፈሪያ ትወስዳለህ።",
    "25": "በቀማሚም ብልሃት እንደ ተሰራ ቅመም፥ የተቀደሰ የቅብአት ዘይት ታደርገዋለህ፤ የተቀደሰ የቅብአት ዘይት ይሆናል።",
    "26": "የመገናኛውንም ድንኳን፥ የምስክሩንም ታቦት፥",
    "27": "ገበታውንም እቃውንም ሁሉ፥ መቅረዙንም እቃውንም፥ የእጣን መሰዊያውንም፥",
    "28": "ለሚቃጠል መስዋእት የሚሆነውን መሰዊያና እቃውንም ሁሉ፥ የመታጠቢያውን ሰንና መቀመጫውንም ትቀባበታለህ።",
    "29": "ሁሉንም ትቀድሳቸዋለህ፥ ቅድስተ ቅዱሳንም ይሆናሉ፤ የሚነካቸውም ሁሉ ቅዱስ ይሆናል።",
    "30": "በክህነትም ያገለግሉኝ ዘንድ አሮንንና ልጆቹን ቅባቸው፥ ቀድሳቸውም።",
    "31": "አንተም ለእስራኤል ልጆች እንዲህ ብለህ ተናገር፦ ይህ ለልጅ ልጃችሁ የተቀደሰ የቅብአት ዘይት ይሁንልኝ።",
    "32": "በሰው ስጋ ላይ አይፍሰስ፤ እንደ እርሱም የተሰራ ሌላ ቅብአት አታድርጉ፤ ቅዱስ ነው፥ ለእናንተም ቅዱስ ይሁን።",
    "33": "እንደ እርሱ ያለውን የሚያደርግ ሰው፥ በሌላም ሰው ላይ የሚያፈስሰው ከህዝቡ ተለይቶ ይጥፋ።",
    "34": "እግዚአብሔርም ሙሴን አለው፦ ጣፋጭ ሽቱ ውሰድ፤ የሚንጠባጠብ ሙጫ፥ በዛጎል ውስጥ የሚገኝ ሽቱ፥ የሚሸትትም ሙጫ፥ ጥሩም እጣን ውሰድ፤ የሁሉም መጠን ትክክል ይሁን።",
    "35": "በቀማሚ ብልሃት እንደ ተሰራ፥ በጨው የተቀመመ ንፁህና ቅዱስ እጣን አድርገው።",
    "36": "ከእርሱም ጥቂት ትወቅጣለህ፥ ታልመውማለህ፤ ከዚያም ወስደህ አንተን በምገናኝበት በመገናኛው ድንኳን ውስጥ በምስክሩ ፊት ታኖረዋለህ። እርሱም የቅዱሳን ቅዱስ ይሁንላችሁ።",
    "37": "እንደ እርሱ የተሰራ እጣን ለእናንተ አታድርጉ፤ በእናንተ ዘንድም ለእግዚአብሔር የተቀደሰ ይሁን።",
    "38": "ሊያሸትተውም እንደ እርሱ የሚያደርግ ሰው ከህዝቡ ተለይቶ ይጥፋ።"
}