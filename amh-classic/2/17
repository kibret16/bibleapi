{
    "1": "የእስራኤልም ልጆች ማህበር ሁሉ እግዚአብሔር እንዳዘዘ ከሲን ምድረ በዳ ሊጓዙ ተነሱ፥ በራፊዲምም ሰፈሩ፤ ህዝቡም ይጠጡ ዘንድ ውሃ አልነበረም።",
    "2": "ህዝቡም ሙሴን ተጣሉት፦ የምንጠጣውን ውሃ ስጠን አሉት። ሙሴም፦ ለምን ትጣሉኛላችሁ? እግዚአብሔርንስ ለምን ትፈታተናላችሁ? አላቸው።",
    "3": "ህዝቡም በዚያ ስፍራ ውሃ ተጠሙ፦ እኛንና ልጆቻችንን ከብቶቻችንንም በጥማት ልትገድል ለምን ከግብፅ አወጣኸን? ሲሉ በሙሴ ላይ አንጎራጎሩ።",
    "4": "ሙሴም፦ ሊወግሩኝ ቀርበዋልና በዚህ ህዝብ ምን ላድርግ? ብሎ ወደ እግዚአብሔር ጮኸ።",
    "5": "እግዚአብሔርም ሙሴን፦ በህዝቡ ፊት እለፍ፥ ከእስራኤልም ሽማግሌዎች ከአንተ ጋር ውሰድ፤ ወንዙንም የመታህባትን በትር በእጅህ ይዘሃት ሂድ።",
    "6": "እነሆ እኔ በዚያ በኮሬብ በአለት ላይ በፊትህ እቆማለሁ፤ አለቱንም ትመታለህ፥ ህዝቡም ይጠጣ ዘንድ ከእርሱ ውሃ ይወጣል አለው። ሙሴም በእስራኤል ሽማግሌዎች ፊት እንዲሁ አደረገ።",
    "7": "ስለ እስራኤልም ልጆች ክርክር፦ እግዚአብሔር በመካከላችን ነውን ወይስ አይደለም? ሲሉ እግዚአብሔርን ስለተፈታተኑት የዚያን ስፍራ ስም ማሳህ፥ ደግሞም መሪባ ብሎ ጠራው።",
    "8": "አማሌቅም መጥቶ ከእስራኤል ጋር በራፊድም ተዋጋ።",
    "9": "ሙሴም ኢያሱን፦ ጉልማሶችን ምረጥልን፥ ወጥተህም ከአማሌቅ ጋር ተዋጋ፤ እኔ ነገ የእግዚአብሔርን በትር በእጄ ይዤ በኮረብታው ራስ ላይ እቆማለሁ አለው።",
    "10": "ኢያሱም ሙሴ እንዳለው አደረገ፥ ከአማሌቅም ጋር ተዋጋ፤ ሙሴና አሮንም ሆርም ወደ ኮረብታው ራስ ወጡ።",
    "11": "እንዲህም ሆነ፤ ሙሴ እጁን ባነሳ ጊዜ እስራኤል ድል ያደርግ ነበር፤ እጁንም ባወረደ ጊዜ አማሌቅ ድል ያደርግ ነበር።",
    "12": "የሙሴ እጆች ግን ከብደው ነበር፤ ድንጋይም ወሰዱ፥ በበታቹም አኖሩ፥ እርሱም ተቀመጠበት፤ አሮንና ሆርም አንዱ በዚህ አንዱ በዚያ ሆነው እጆቹን ይደግፉ ነበር፤ ፀሃይም እስክትገባ ድረስ እጆቹ ጠነከሩ።",
    "13": "ኢያሱም አማሌቅንና ህዝቡን በሰይፍ ስለት አሸነፈ።",
    "14": "እግዚአብሔርም ሙሴን፦ የአማሌቅን ዝክር ከሰማይ በታች ጨርሼ እደመስሳለሁና ይህን ለመታሰቢያ በመፅሃፍ ፃፈው፥ በኢያሱም ጆሮ ተናገር አለው።",
    "15": "ሙሴም መሰዊያ ሰራ፥ ስሙንም ይህዌህ ንሲ ብሎ ጠራው፤",
    "16": "እርሱም፦ እጁን በእግዚአብሔር ዙፋን ላይ ስለጫነ የእግዚአብሔር ሰልፍ በአማሌቅ ላይ ለልጅ ልጅ ይሁን አለ።"
}