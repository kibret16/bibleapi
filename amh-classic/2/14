{
    "1": "እግዚአብሔርም ሙሴን እንዲህ ብሎ ተናገረው፦",
    "2": "ተመልሰው በሚግዶልና በባህር መካከል፥ በበአልዛፎንም ፊት ለፊት ባለው በፊሃሂሮት ፊት እንዲሰፍሩ ለእስራኤል ልጆች ተናገር፤ ከእርሱም አጠገብ በባህር ዳር ትሰፍራላችሁ።",
    "3": "ፈርኦንም ስለ እስራኤል ልጆች፦ በምድር ይቅበዘበዛሉ፥ ምድረ በዳም ዘጋቻቸው ይላል።",
    "4": "እኔም የፈርኦንን ልብ አፀናለሁ፥ እርሱም ያባርራቸዋል፤ በፈርኦንና በሰራዊቱም ሁሉ ላይ ክብር አገኛለሁ፤ ግብፃውያንም እኔ እግዚአብሔር እንደ ሆንሁ ያውቃሉ። እነርሱም እንዲሁ አደረጉ።",
    "5": "ህዝቡም እንደ ኮበለሉ ለግብፅ ንጉስ ነገሩት የፈርኦንና የባርያዎቹም ልብ በህዝቡ ላይ ተለወጠና፦ እንዳይገዛልን እስራኤልን የለቀቅነው ምን አድርገናል? አሉ።",
    "6": "ሰረገላውንም አሰናዳ፥ ህዝቡንም ከእርሱ ጋር ወሰደ፤",
    "7": "ስድስት መቶ የተመረጡ ሰረገሎችንም፥ የግብፅንም ፈረሶች ሁሉ፥ በእያንዳንዱም ሰረገላ ሁሉ ላይ ሶስተኞችን ወሰደ።",
    "8": "እግዚአብሔርም የግብፅን ንጉስ የፈርኦንን ልብ አፀና፥ እርሱም የእስራኤልን ልጆች አሳደደ፤ የእስራኤልም ልጆች ከፍ ባለች እጅ ወጡ።",
    "9": "ግብፃውያንም፥ የፈርኦን ፈረሶች ሰረገሎቹም ፈረሰኞቹም ሰራዊቱም ሁሉ፥ አሳደዱአቸው፤ በባህሩ ዳር በበአልዛፎን ፊት ለፊት ባለው በፊሃሂሮት አጠገብ ሰፍረው አገኙአቸው።",
    "10": "ፈርኦንም በቀረበ ጊዜ የእስራኤል ልጆች አይናቸውን አነሱ፥ እነሆም ግብፃውያን በኋላቸው ገስግስው ነበር፤ የእስራኤልም ልጆች እጅግ ፈሩ፥ ወደ እግዚአብሔርም ጮሁ።",
    "11": "ሙሴንም፦ በግብፅ መቃብር ስላልኖረ በምድረ በዳ እንሞት ዘንድ አወጣኸንን? ከግብፅ ታወጣን ዘንድ ይህ ያደረግህብን ምንድር ነው?",
    "12": "በምድረ በዳ ከምንሞት ብንገዛላቸው ይሻላልና፦ ተወን፥ ለግብፃውያን እንገዛ ብለን በግብፅ ሳለን ያልንህ ቃል ይህ አይደለምን? አሉት።",
    "13": "ሙሴም ለህዝቡ፦ አትፍሩ፥ ዛሬ የምታዩአቸውን ግብፃውያንን ለዘላለም አታዩአቸውምና ቁሙ፥ ዛሬ ለእናንተ የሚያደርጋትን የእግዚአብሔርን ማዳን እዩ።",
    "14": "እግዚአብሔር ስለ እናንተ ይዋጋል፥ እናንተም ዝም ትላላችሁ አላቸው።",
    "15": "እግዚአብሔርም ሙሴን አለው፦ ለምን ትጮህብኛለህ? እንዲጓዙ ለእስራኤል ልጆች ንገር።",
    "16": "አንተም በትርህን አንሳ፥ እጅህንም በባህሩ ላይ ዘርጋ፥ ክፈለውም፤ የእስራኤልም ልጆች በባህሩ ውስጥ በየብስ ያልፋሉ።",
    "17": "እነሆም እኔ የግብፃውያንን ልብ አፀናለሁ፥ በኋላቸውም ይገባሉ፤ በፈርኦንና በሰራዊቱም ሁሉ በሰረገሎቹም በፈረሰኞቹም ላይ ክብር አገኛለሁ።",
    "18": "ግብፃውያንም በፈርኦንና በሰረገሎቹ በፈረሰኞቹም ላይ ክብር ባገኘሁ ጊዜ እኔ እግዚአብሔር እንደ ሆንሁ ያውቃሉ።",
    "19": "በእስራኤልም ሰራዊት ፊት ይሄድ የነበረው የእግዚአብሔር መልአክ ፈቀቅ ብሎ በኋላቸው ሄደ፤ የደመናውም አምድ ከፊታቸው ፈቀቅ ብሎ በኋላቸው ቆመ፥",
    "20": "በግብፃውያን ሰፈርና በእስራኤል ሰፈር መካከልም ገባ፤ በዚያም ደመናና ጨለማ ነበረ፥ በዚህ በኩል ግን ሌሊቱን አበራ፤ ሌሊቱንም ሁሉ እርስ በእርሳቸው አልተቃረቡም።",
    "21": "ሙሴም በባህሩ ላይ እጁን ዘረጋ፤ እግዚአብሔርም ሌሊቱን ሁሉ ፅኑ የምስራቅ ነፋስ አምጥቶ ባህሩን አስወገደው፥ ባህሩንም አደረቀው፥ ውሃውም ተከፈለ።",
    "22": "የእስራኤልም ልጆች በባህሩ መካከል በየብስ ገቡ፥ ውሃውም በቀኛቸውና በግራቸው እንደ ግድግዳ ሆነላቸው።",
    "23": "ግብፃውያንም፥ የፈርኦን ፈረሶችና ሰረገሎች ፈረሰኞቹም ሁሉ፥ እያሳደዱ በኋላቸው ወደ ባህር መካከል ገቡ።",
    "24": "ንጋትም በሆነ ጊዜ እግዚአብሔር በእሳትና በደመና አምድ ሆኖ የግብፃውያንን ሰራዊት ተመለከተ፥ የግብፃውያንንም ሰራዊት አወከ።",
    "25": "የሰረገሎቹንም መንኮራኩር አሰረ፥ ወደ ጭንቅም አገባቸው፤ ግብፃውያንም፦ እግዚአብሔር በግብፃውያን ላይ ይዋጋላቸዋልና ከእስራኤል ፊት እንሽሽ አሉ።",
    "26": "እግዚአብሔርም ሙሴን፦ እጅህን በባህሩ ላይ ዘርጋ፥ ውሃውም በግብፃውያን በሰረገሎቻቸውም በፈረሰኞቻቸውም ላይ ይመለስ አለው።",
    "27": "ሙሴም እጁን በባህሩ ላይ ዘረጋ፥ ባህሩም ማለዳ ወደ መፍሰሱ ተመለሰ፤ ግብፃውያንም ከእርሱ ሸሹ፥ እግዚአብሔርም ግብፃውያንን በባህሩ መካከል ጣላቸው።",
    "28": "ውሃውም ተመልሶ በኋላቸው ወደ ባህር የገቡትን ሰረገሎችን ፈረሰኞችንም የፈርኦንንም ሰራዊት ሁሉ ከደነ፤ ከእነርሱም አንድ ስንኳ አልቀረም።",
    "29": "የእስራኤል ልጆች ግን በባህሩ ውስጥ በየብስ ሄዱ፤ ውሆችም በቀኛቸውና በግራቸው እንደ ግድግዳ ሆኑላችው።",
    "30": "እግዚአብሔር በዚያን ቀን እስራኤልን እንደዚህ ከግብፃውያን እጅ አዳነ፤ እስራኤልም የግብፃውያንን ሬሳ በባህር ዳር አዩ።",
    "31": "እስራኤልም እግዚአብሔር በግብፃውያን ላይ ያደረጋትን ታላቂቱን እጅ አዩ፥ ህዝቡም እግዚአብሔርን ፈሩ፥ በእግዚአብሔርም በባርያውም በሙሴ አመኑ።"
}