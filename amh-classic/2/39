{
    "1": "እግዚአብሔርም ሙሴን እንዳዘዘው፥ በመቅደሱ ለማገልገል ከሰማያዊ ከሃምራዊም ከቀይ ግምጃም በብልሃት የተሰራ ልብስ፥ ለአሮንም የተቀደሰውን ልብስ አደረጉ።",
    "2": "እግዚአብሔርም ሙሴን እንዳዘዘው፥ ኤፉዱን ከወርቅ ከሰማያዊም ከሃምራዊም ከቀይ ግምጃም ከተፈተለም ከጥሩ በፍታ አደረገ።",
    "3": "ወርቁንም ቀጥቅጠው እንደ ቅጠል ስስ አድርገው እንደ ፈትል ቆረጡ። ብልህ ሰራተኛም እንደሚሰራ ሰማያዊ ሃምራዊም ቀይም ግምጃ የተፈተለም ጥሩ በፍታ ከእርሱ ጠለፉ።",
    "4": "ሁለቱ ወገን እንዲጋጠም በሁለቱ ጫንቃዎች ላይ የሚጋጠም ልብስ አደረጉት።",
    "5": "በላዩም መታጠቂያ ሆኖ በብልሃት የተጠለፈው የኤፉዱ ቋድ እንደ እርሱ ከእርሱም ጋር አንድ ነበረ ከወርቅና ከሰማያዊ ከሃምራዊ ከቀይ ግምጃም ከተፈተለም ከጥሩ በፍታ የተሰራ ነበረ።",
    "6": "እግዚአብሔርም ሙሴን እንዳዘዘው፥ በወርቅ ፈርጥ የተያዙ የመረግድ ድንጋዮች ሰርተው እንደ ማህተም ቅርፅ የእስራኤልን ልጆች ስም ቀረፁባቸው።",
    "7": "ለእስራኤል ልጆች የመታሰቢያ ድንጋዮች ይሆኑ ዘንድ በኤፉዱ ጫንቃዎች ላይ አደረጋቸው።",
    "8": "እግዚአብሔርም ሙሴን እንዳዘዘው፥ የደረቱን ኪስ ብልህ ሰራተኛ እንደሚሰራ እንደ ኤፉዱ አሰራር ከወርቅና ከሰማያዊ ከሃምራዊም ከቀይም ግምጃ ከተፈተለም ከጥሩ በፍታ አደረገው።",
    "9": "አራት ማእዘንም ነበረ፤ የደረቱን ኪስም ድርብ አደረጉ፤ ርዝመቱ ስንዝር፥ ወርዱም ስንዝር፥ ድርብም ነበረ።",
    "10": "እንቁዎቹንም በአራት ተራ አደረጉበት በፊተኛውም ተራ ሰርድዮን፥ ቶጳዝዮን፥ የሚያብረቀርቅ እንቁ፤",
    "11": "በሁለተኛውም ተራ በሉር፥ ሰንፔር፥ አልማዝ፤",
    "12": "በሶስተኛውም ተራ ያክንት፥ ኬልቄዶን፥ አሜቴስጢኖስ፤",
    "13": "በአራተኛውም ተራ ቢረሌ፥ መረግድ፥ ኢያስጲድ በወርቅ ፈርጥ ተደረጉ።",
    "14": "የእንቁዎችም ድንጋዮች እንደ አስራ ሁለቱ እንደ እስራኤል ልጆች ስሞች ነበሩ፤ በየስማቸውም ማተሚያ እንደሚቀረፅ ተቀረፁ፥ ስለ አስራ ሁለቱም ነገዶች ነበሩ።",
    "15": "ለደረቱ ኪስም የተጎነጎኑትን ድሪዎች እንደ ገመድ አድርገው ከጥሩ ወርቅ ሰሩ።",
    "16": "ሁለትም የወርቅ ፈርጦች፥ ሁለትም የወርቅ ቀለበቶች ሰሩ፤ ሁለቱንም ቀለበቶች በደረቱ ኪስ በሁለቱ ወገን አደረጉ።",
    "17": "ሁለቱንም የተጎነጎኑትን የወርቅ ድሪዎች በደረቱ ኪስ ወገኖች ወዳሉት ወደ ሁለቱ ቀለበቶች አገቡ።",
    "18": "የሁለቱንም ድሪዎች ጫፎች በሁለቱ ፈርጦች ውስጥ አግብተው በኤፉዱ ጫንቃዎች ላይ በፊታቸው አደረጉ።",
    "19": "ሁለቱንም የወርቅ ቀለበቶች ሰሩ፥ እነርሱንም በኤፉዱ ፊት ለፊት ባለው በደረቱ ኪስ በሁለት ጫፎቹ ላይ አደረጉአቸው።",
    "20": "ደግሞም ሁለት የወርቅ ቀለበቶች ሰሩ፥ በኤፉዱም ፊት፥ ከጫንቃዎች በታች፥ በብልሃት ከተጠለፈ ከኤፉዱ ቋድ በላይ፥ በመያዣው አጠገብ አደረጉአቸው።",
    "21": "የደረቱ ኪስ በብልሃት ከተጠለፈው ከኤፉዱ ቋድ በላይ እንዲሆን፥ ከኤፉዱም እንዳይለይ የደረቱን ኪስ ከቀለበቶቹ ጋር ወደ ኤፉዱ ቀለበቶች በሰማያዊ ፈትል አሰሩት።",
    "22": "እግዚአብሔርም ሙሴን እንዳዘዘው፥ የኤፉዱን ቀሚስ ሞላውን በሸማኔ ስራ ሰማያዊ አደረገው።",
    "23": "በቀሚሱም መካከል አንገትጌ ነበረ፤ እንዳይቀደድም እንደ ጥሩር የተሰራ ጥልፍ በአንገትጌው ዙሪያ ነበረ።",
    "24": "በቀሚሱም ታችኛ ዘርፍ ከሰማያዊ ከሃምራዊም ከቀይም ግምጃ፥ ከተፈተለ በፍታም ሮማኖች አደረጉ።",
    "25": "ከጥሩ ወርቅም ሻኩራዎችን ሰሩ፥ ሻኩራዎቹንም ከሮማኖች መካከል በቀሚሱ ዘርፍ ዙሪያ አደረጉ።",
    "26": "በቀሚሱ ዘርፍ ዙሪያ ሻኩራንና ሮማንን፥ ሻኩራንና ሮማንን ለማገልገል አደረጉ።",
    "27": "እግዚአብሔርም ሙሴን እንዳዘዘው፥ እንደ ሸማኔ ስራ ከጥሩ በፍታ ለአሮንና ለልጆቹ ሸሚዞችን፥",
    "28": "ከጥሩ በፍታም መጠምጠሚያውን፥ ከጥሩ በፍታም መልካሞቹን ቆቦች፥ ከተፈተለም ከጥሩ በፍታ የእግር ሱሪዎችን፥",
    "29": "ከተፈተለም ከጥሩ በፍታ፥ ከሰማያዊም ከሃምራዊም ከቀይም ግምጃ በጥልፍ አሰራር የተሰራ መታጠቂያውን አደረጉ።",
    "30": "እግዚአብሔርም ሙሴን እንዳዘዘው፥ ከጥሩ ወርቅ የተቀደሰውን የአክሊል ምልክት ሰሩ፤ በእርሱም እንደ ማህተም ቅርፅ አድርገው፦ ቅድስና ለእግዚአብሔር የሚል ፃፉበት።",
    "31": "በመጠምጠሚያውም ላይ ያንጠለጥሉት ዘንድ ሰማያዊውን ፈትል አሰሩበት።",
    "32": "እንዲሁም የመገናኛው ድንኳን የማደሪያው ስራ ሁሉ ተጨረሰ። እግዚአብሔርም ሙሴን እንዳዘዘው ሁሉ የእስራኤል ልጆች አደረጉ፤ እንዲሁ አደረጉ።",
    "33": "ማደሪያውንም፥ ድንኳኑንም፥ እቃውንም ሁሉ ወደ ሙሴ አመጡ፤ መያዣዎቹን፥ ሳንቆቹን፥ መወርወሪያዎቹን፥ ምሰሶቹንም፥ እግሮቹንም፤",
    "34": "ከቀይ ከአውራ በግ ቁርበትም የተሰራ መደረቢያ፥ ከአቆስጣ ቁርበትም የተሰራ መደረቢያ፥ የሚሸፍነውንም መጋረጃ፤",
    "35": "የምስክሩንም ታቦት፥ መሎጊያዎቹንም፥ የስርየት መክደኛውንም፤",
    "36": "ገበታውንም፥ እቃውንም ሁሉ፥ የገፁንም ህብስት፤",
    "37": "ጥሩውንም መቅረዝ፥ መብራቶቹንም፥ በተራ የሚሆኑትንም ቀንዲሎች፥ እቃውንም ሁሉ፥ የመብራቱንም ዘይት፤",
    "38": "የወርቁንም መሰዊያ፥ የቅብአቱንም ዘይት፥ ጣፋጩንም እጣን፥ የድንኳኑንም ደጃፍ መጋረጃ፤",
    "39": "የናሱንም መሰዊያ፥ የናሱንም መከታ፥ መሎጊያዎቹንም፥ እቃውንም ሁሉ፥ የመታጠቢያውን ሰንም መቀመጫውንም፤",
    "40": "የአደባባዩንም መጋረጆች፥ ምሰሶቹንም፥ እግሮቹንም፥ የአደባባዩንም ደጃፍ መጋረጃ፥ አውታሮቹንም፥ ካስማዎቹንም፥ ለመገናኛው ድንኳን ለማደሪያው ማገልገያ የሚሆኑን እቃዎች ሁሉ፤",
    "41": "በመቅደስ ውስጥ ለማገልገል በብልሃት የተሰሩትን ልብሶች፥ በክህነትም ያገለግሉበት ዘንድ የተቀደሱትን የካህኑን የአሮንን ልብሶች፥ የልጆቹንም ልብሶች አመጡ።",
    "42": "እግዚአብሔር ሙሴን እንዳዘዘ ሁሉ እንዲሁ የእስራኤል ልጆች ስራውን ሁሉ ሰሩ።",
    "43": "ሙሴም ስራውን ሁሉ አየ፥ እነሆም አድርገውት ነበር፤ እግዚአብሔር እንዳዘዘው እንዲሁ አድርገውት ነበር፤ ሙሴም ባረካቸው።"
}