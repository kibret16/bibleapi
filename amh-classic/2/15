{
    "1": "በዚያም ጊዜ ሙሴና የእስራኤል ልጆች ይህንን መዝሙር ለእግዚአብሔር ዘመሩ፥ እንዲህም ብለው ተናገሩ፦ በክብር ከፍ ከፍ ብሎአልና ለእግዚአብሔር እዘምራለሁ፤ ፈረሱንና ፈረሰኛውን በባህር ጣለ።",
    "2": "ጉልበቴ ዝማሬዬም እግዚአብሔር ነው፥ መድሃኒቴም ሆነልኝ፤ ይህ አምላኬ ነው አመሰግነውማለሁ፥ የአባቴ አምላክ ነው ከፍ ከፍም አደርገዋለሁ፡፡",
    "3": "እግዚአብሔር ተዋጊ ነው፥ ስሙም እግዚአብሔር ነው፥",
    "4": "የፈርኦንን ሰረገሎች ሰራዊቱንም በባህር ጣላቸው፤ የተመረጡት ሶስተኞች በኤርትራ ባህር ሰጠሙ፡፡",
    "5": "ቀላያትም ከደኑአቸው፤ ወደ ባህር ጥልቀት እንደ ድንጋይ ሰጠሙ፡፡",
    "6": "አቤቱ፥ ቀኝህ በሃይል ከበረ፤ አቤቱ ቀኝህ ጠላቱን አደቀቀ፡፡",
    "7": "በክብርህም ብዛት የተነሱብህን አጠፋህ፤ ቁጣህን ሰደድህ፥ እንደ ገለባም በላቸው፡፡",
    "8": "በአፍንጫህ እስትንፋስ ውሆች ተከመሩ፥ ፈሳሾችም እንደ ክምር ቆሙ፤ ሞገዱም በባህር ውስጥ ረጋ፡፡",
    "9": "ጠላትም፦ አሳድጄ እይዛቸዋለሁ፥ ምርኮም እካፈላለሁ፥ ነፍሴም ትጠግባቸዋለች፤ ሰይፌንም እመዝዛለሁ፥ እጄም ታጠፋቸዋለች አለ፡፡",
    "10": "ነፋስህን አነፈስህ፥ ባህርም ከደናቸው፤ በሃይለኞች ውሆችም እንደ አረር ሰጠሙ፡፡",
    "11": "አቤቱ፥ በአማልክት መካከል እንደ አንተ ያለ ማን ነው? በምስጋና የተፈራህ፥ ድንቅንም የምታደርግ፥ በቅድስና የከበረ እንዳንተ ያለ ማን ነው?",
    "12": "ቀኝህን ዘረጋህ፥ ምድርም ዋጠቻቸው።",
    "13": "በቸርነትህ የተቤዠሃቸውን ህዝብህን መራህ፤ በሃይልህ ወደ ቅዱስ ማደሪያህ አገባሃቸው፡፡",
    "14": "አህዛብ ሰሙ፥ ተንቀጠቀጡም፤ በፍልስጥኤም የሚኖሩትን ምጥ ያዛቸው፡፡",
    "15": "የዚያን ጊዜ የኤዶም አለቆች ደነገጡ፤ የሞአብን ሃያላን መንቀጥቀጥ ያዛቸው፤ በከነአን የሚኖሩ ሁሉ ቀለጡ።",
    "16": "አቤቱ፥ ህዝብህ እስኪያልፍ ድረስ፥ የተቤዠኸው ህዝብ እስኪያልፍ ድረስ፥ ፍርሃትና ድንጋጤ ወደቀባቸው፤ በክንድህ ብርታት እንደ ድንጋይ ዝም አሉ።",
    "17": "አቤቱ፥ አንተ ታስገባቸዋለህ፥ በርስትህ ተራራም ትተክላቸዋለህ፥ አቤቱ፥ ለማደሪያህ ባደረግኸው ስፍራ፥ አቤቱ፥ እጆችህ ባዘጋጁት መቅደስ።",
    "18": "እግዚአብሔር ለዘላለሙ እስከ ፍፃሜ ይነግሳል።",
    "19": "የፈርኦን ፈረሶች ከሰረገሎቹ ከፈረሰኞቹም ጋር ወደ ባህር ገቡ፥ እግዚአብሔርም የባህሩን ውሆች መለሰባቸው፤ የእስራኤል ልጆች ግን በባህሩ መካከል በየብስ ሄዱ።",
    "20": "የአሮን እህት ነቢይቱ ማሪያምም ከበሮ በእጅዋ ወሰደች ሴቶችም ሁሉ በከበሮና በዘፈን በኋላዋ ወጡ።",
    "21": "ማርያምም እየዘመረች መለሰችላቸው። በክብር ከፍ ከፍ ብሎአልና ለእግዚአብሔር ዘምሩ፤ ፈረሱንና ፈረሰኛውን በባህር ጣለ።",
    "22": "ሙሴም እስራኤልን ከኤርትራ ባህር አስጓዘ፥ ወደ ሱርም ምድረ በዳ ወጡ፤ በምድረ በዳም ሶስት ቀን ሄዱ፥ ውሃም አላገኙም።",
    "23": "ወደ ማራም በመጡ ጊዜ የማራ ውሃ መራራ ነበረና ሊጠጡ አልቻሉም፤ ስለዚህ የዚያ ስፍራ ስም ማራ ተብሎ ተጠራ።",
    "24": "ህዝቡም፦ ምን እንጠጣለን? ብለው በሙሴ ላይ አንጎራጎሩ።",
    "25": "ሙሴም ወደ እግዚአብሔር ጮኸ፤ እግዚአብሔርም እንጨትን አሳየው፥ በውሃውም ላይ ጣለው፥ ውሃውም ጣፈጠ። በዚያም ስርአትንና ፍርድን አደረገላቸው፥ በዚያም ፈተናቸው፤",
    "26": "እርሱም፦ አንተ የአምላክህን የእግዚአብሔርን ቃል አጥብቀህ ብትሰማ፥ በፊቱም የሚበጀውን ብታደርግ፥ ትእዛዙንም ብታደምጥ፥ ስርአቱንም ሁሉ ብትጠብቅ፥ በግብፃውያን ላይ ያመጣሁትን በሽታ አላደርስብህም፤ እኔ ፈዋሽህ እግዚአብሔር ነኝና አለ።",
    "27": "እነርሱም ወደ ኤሊም መጡ፥ በዚያም አስራ ሁለት የውሃ ምንጮችና ሰባ የዘንባባ ዛፎች ነበሩባት፤ በዚያም በውሃው አጠገብ ሰፈሩ።"
}