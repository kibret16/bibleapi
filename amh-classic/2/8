{
    "1": "እግዚአብሔርም ሙሴን ተናገረው፦ ወደ ፈርኦን ግባ እንዲህም በለው፦ እግዚአብሔር እንዲህ ይላል፦ ያገለግለኝ ዘንድ ህዝቤን ልቀቅ።",
    "2": "ለመልቀቅ እንቢ ብትል ግን እነሆ እኔ አገርህን ሁሉ በጓጉንቸሮች እመታለሁ፤",
    "3": "ወንዙም ጓጉንቸሮችን ያፈላል፥ ወጥተውም ወደ ቤትህ፥ ወደ መኝታ ቤትህ፥ ወደ አልጋህም፥ ወደ ባርያዎችህም ቤት፥ በህዝብህም ላይ፥ ወደ ምድጆችህም፥ ወደ ቡሃቃዎችህም ይገባሉ፤",
    "4": "ጓጉንቸሮችም በአንተ በህዝብህም በባርያዎችም ሁሉ ላይ ይወጣሉ።",
    "5": "እግዚአብሔርም ሙሴን አለው፦ አሮንን፦ በትርህን ይዘህ በወንዞቹና በመስኖቹ በውሃ ማከማቻዎቹም ላይ እጅህን ዘርጋ፥ በግብፅም አገር ላይ ጓጉንቸሮችን አውጣ በለው።",
    "6": "አሮንም በግብፅ ውሆች ላይ እጁን ዘረጋ ጓጉንቸሮቹም ወጡ፥ የግብፅንም አገር ሸፈኑ።",
    "7": "ጠንቋዮችም በአስማታቸው እንዲህ አደረጉ፥ በግብፅም አገር ላይ ጓጉንቸሮችን አወጡ።",
    "8": "ፈርኦንም ሙሴንና አሮንን ጠርቶ፦ ጓጉንቸሮቹን ከእኔ ከህዝቤም እንዲያርቅ ወደ እግዚአብሔር ፀልዩልኝ፤ ለእግዚአብሔርም ይሰዋ ዘንድ ህዝቡን እለቅቃለሁ አላቸው።",
    "9": "ሙሴም ፈርኦንን፦ ጓጉንቸሮቹ ከአንተ ከቤቶችህም እንዲጠፉ፥ በወንዙም ብቻ እንዲቀሩ፥ ለአንተ ለባርያዎችህም ለህዝብህም መቼ እንድፀልይ አስታውቀኝ አለው። እርሱም፦ ነገ አለ።",
    "10": "ሙሴም፦ አምላካችንን እግዚአብሔርን የሚመስል እንደሌለ ታውቅ ዘንድ እንደ ቃልህ ይሁን።",
    "11": "ጓጉንቸሮቹም ከአንተ ከቤቶችህም ከባርያዎችህም ከህዝብህም ይሄዳሉ፤ በወንዙም ብቻ ይቀራሉ አለ።",
    "12": "ሙሴና አሮንም ከፈርኦን ዘንድ ወጡ፤ ሙሴም በፈርኦን ላይ ስላመጣቸው ጓጉንቸሮች ወደ እግዚአብሔር ጮኸ።",
    "13": "እግዚአብሔርም ሙሴ እንዳለ አደረገ፤ ጓጉንቸሮቹም ከቤት ከወጀድም ከሜዳም ሞቱ።",
    "14": "እንደ ክምርም አድርገው ሰበሰቡአቸው፤ ምድርም ገማች።",
    "15": "ፈርኦንም ፀጥታ እንደሆነ ባየ ጊዜ ልቡን አደነደነ፤ እግዚአብሔርም እንደተናገረ አልሰማቸውም።",
    "16": "እግዚአብሔርም ሙሴን አለው፦ አሮንን፦ በትርህን ዘርጋ፥ በግብፅም አገር ሁሉ ቅማል እንዲሆን የምድሩን ትቢያ ምታ በለው።",
    "17": "እንዲሁም አደረጉ፤ አሮንም እጁን ዘረጋ፥ በበትሩም የምድሩን ትቢያ መታው፥ በሰውና በእንስሳም ላይ ቅማል ሆነ፤ በግብፅ አገር ሁሉ የምድር ትቢያ ሁሉ ቅማል ሆነ።",
    "18": "ጠንቋዮችም በአስማታቸው ያወጡ ዘንድ እንዲሁ አደረጉ፥ ነገር ግን አልቻሉም፤ ቅማሉም በሰውና በእንስሳ ላይ ነበረ።",
    "19": "ጠንቋዮችም ፈርኦንን፦ ይህስ የእግዚአብሔር ጣት ነው አሉት፤ የፈርኦን ልብ ግን ፀና፥ እግዚአብሔርም እንደ ተናገረ አልሰማቸውም።",
    "20": "እግዚአብሔርም ሙሴን አለው፦ ማልደህ ተነሳ፥ በፈርኦንም ፊት ቁም፤ እነሆ እርሱ ወደ ውሃ ይወርዳል፤ እንዲህም በለው፦ እግዚአብሔር እንዲህ ይላል፦ እንዲያገለግለኝ ህዝቤን ልቀቅ።",
    "21": "ህዝቤንም ባትለቅቅ፥ እነሆ በአንተ በባርያዎችህም በህዝብህም በቤቶችህም ላይ የዝንብ መንጎች እሰድዳለሁ፤ የግብፃውያን ቤቶች የሚኖሩባትም ምድር ሁሉ በዝንብ መንጎች ይሞላሉ።",
    "22": "በዚያን ቀን በምድር መካከል እኔ እግዚአብሔር እንደሆንሁ ታውቅ ዘንድ፥ በዚያ የዝንብ መንጋ እንዳይሆን ህዝቤ የሚቀመጥባትን የጌሴምን ምድር እለያለሁ።",
    "23": "በህዝቤና በህዝብህ መካከል እለያለሁ ይህም ተአምራት ነገ ይሆናል።",
    "24": "እግዚአብሔርም እንዲሁ አደረገ፤ በፈርኦንም ቤት በባርያዎቹም ቤቶች ውስጥ ብዙ የዝንብ መንጋ መጣ፤ በግብፅም አገር ሁሉ ላይ ከዝንቡ መንጋ የተነሳ ምድር ጠፋች።",
    "25": "ፈርኦንም ሙሴንና አሮንን ጠርቶ፦ ሂዱ፥ በአገሩ ውስጥ ለአምላካችሁ ሰዉ አላቸው።",
    "26": "ሙሴም፦ ለእግዚአብሔር ለአምላካችን የግብፃውያንን ርኩሰት እንሰዋለንና እንዲህ ይደረግ ዘንድ አይገባም፤ እነሆ እኛ የግብፃውያንን ርኩሰት በፊታቸው ብንሰዋ አይወግሩንምን?",
    "27": "እኛስ ለእግዚአብሔር ለአምላካችን እንሰዋ ዘንድ እንደሚያዝዘን የሶስት ቀን መንገድ ወደ ምድረ በዳ እንሄዳለን አለ።",
    "28": "ፈርኦንም፦ ለእግዚአብሔር ለአምላካችሁ በምድረ በዳ ትሰዉ ዘንድ እለቅቃችኋለሁ፤ ነገር ግን ርቃችሁ አትሂዱ፥ ፀልዩልኝ አለ።",
    "29": "ሙሴም፦ እነሆ ከአንተ ዘንድ እወጣለሁ፥ የዝንቡም መንጎች ከፈርኦን ከባርያዎቹም ከህዝቡም ነገ እንዲሄዱ ወደ እግዚአብሔር እፀልይልሃለሁ፤ ነገር ግን ለእግዚአብሔር ይሰዋ ዘንድ ህዝቡን እንዳይለቅቅ ፈርኦን እንደገና አያታልለን አለ።",
    "30": "ሙሴም ከፈርኦን ዘንድ ወጣ፥ ወደ እግዚአብሔርም ፀለየ።",
    "31": "እግዚአብሔርም ሙሴ እንዳለ አደረገ፤ የዝንቡንም መንጎች ከፈርኦን ከባርያዎቹም ከህዝቡም አስነሳ አንድ ስንኳ አልቀረም።",
    "32": "ፈርኦንም በዚህ ጊዜ ደግሞ ልቡን አደነደነ፥ ህዝቡንም አልለቀቀም።"
}