{
    "1": "ሃሰተኛ ወሬ አትቀበል፤ ሃሰተኛ ምስክርም ትሆን ዘንድ ከሃጢአተኛ ጋር እጅህን አታንሳ።",
    "2": "ክፉውን ለማድረግ ብዙ ሰዎችን አትከተል፤ ፍርድንም ለማጥመም ከብዙ ሰዎች ጋር ተስማምተህ አትመስክር።",
    "3": "በፍርድ ነገርም ለድሃው አታድላ።",
    "4": "የጠላትህን በሬ ወይም አህያውን ጠፍቶ ብታገኘው በፍፁም መልስለት።",
    "5": "የሚጠላህን ሰው አህያ ከሸክሙ በታች ወድቆ ብታየው አትተወው፥ ነገር ግን ከእርሱ ጋር አንሳው።",
    "6": "በሚምዋገትበት ጊዜ የድሃህን ፍርድ አታጥምም።",
    "7": "ከሃሰት ነገር ራቅ፤ እኔ ሃጢአተኛውን አላፀድቅምና ንፁህንና ፃድቅን አትግደል።",
    "8": "ማማለጃን አትቀበል፤ ማማለጃ የአይናማዎችን ሰዎች አይን ያሳውራልና፥ የፃድቃንንም ቃል ያጣምማልና።",
    "9": "በስደተኛው ግፍ አታድርጉ፤ እናንተ በግብፅ ምድር ስደተኞች ስለ ነበራችሁ የስደተኛ ነፍስ እንዴት እንደ ሆነች አውቃችኋልና።",
    "10": "ስድስት አመት ምድርህን ዝራ፥ ፍሬዋንም አግባ፤",
    "11": "በሰባተኛው አመት ግን ተዋት አሳርፋትም፤ የህዝብህም ድሆች ይበሉታል፤ ያስቀሩትንም የሜዳ እንስሳ ይብላው። እንዲሁም በወይንህና በወይራህ አድርግ።",
    "12": "ስድስት ቀን ስራህን ስራ፤ በሬህና አህያህ ያርፉ ዘንድ ለባርያህም ልጅ ለመፃተኛውም እረፍት ይሆን ዘንድ በሰባተኛው ቀን እረፍ።",
    "13": "ያልኋችሁንም ነገር ሁሉ ጠብቁ፤ የሌሎችንም አማልክት ስም አትጥሩ፥ ከአፋችሁም አይሰማ።",
    "14": "በአመት ሶስት ጊዜ በአል ታደርግልኛለህ።",
    "15": "የቂጣውን በአል ጠብቅ፤ በአቢብ ወር ከግብፅ ምድር ወጥታችኋልና በዚህ ወር እንዳዘዝሁህ ሰባት ቀን ቂጣ እንጀራ ትበላለህ፤ በፊቴም ባዶ እጃችሁን አትታዩ።",
    "16": "በእርሻም የምትዘራትን የፍሬህን በኩራት የመከር በአል፥ አመቱም ሳያልቅ ፍሬህን ከእርሻ ባከማቸህ ጊዜ የመክተቻውን በአል ጠብቅ።",
    "17": "በአመት ሶስት ጊዜ በአንተ ዘንድ ያለው ወንድ ሁሉ በጌታ በእግዚአብሔር ፊት ይታይ።",
    "18": "የመስዋእቴን ደም ከቦካ እንጀራ ጋር አትሰዋ፤ የበአሌም ስብ እስኪነጋ አይደር።",
    "19": "የተመረጠውን የምድርህን ፍሬ በኩራት ወደ አምላክህ ወደ እግዚአብሔር ቤት አምጣ። ጠቦትን በእናቱ ወተት አትቀቅል።",
    "20": "በመንገድ ይጠብቅህ ዘንድ ወዳዘጋጀሁትም ስፍራ ያገባህ ዘንድ፥ እነሆ፥ እኔ መልአክን በፊትህ እሰድዳለሁ።",
    "21": "በፊቱ ተጠንቀቁ፥ ቃሉንም አድምጡ፤ ስሜም በእርሱ ስለ ሆነ ሃጢአት ብትሰሩ ይቅር አይልምና አታስመርሩት።",
    "22": "አንተ ግን ቃሉን ብትሰማ፥ ያልሁህንም ሁሉ ብታደርግ፥ ጠላቶችህን እጣላቸዋለሁ፥ የሚያስጨንቁህንም አስጨንቃቸዋለሁ።",
    "23": "መልአኬ በፊትህ ይሄዳልና፥ ወደ አሞራውያንም ወደ ኬጢያውያንም ወደ ፌርዛውያንም ወደ ከነአናውያንም ወደ ኤዊያውያንም ወደ ኢያቡሳውያንም ያገባሃል፤ እኔም አጠፋቸዋለሁ።",
    "24": "ለአማልክቶቻቸው አትስገድ፥ አታምልካቸውም እንደ ስራቸውም አትስራ፤ ነገር ግን ፈፅመህ አፍርሳቸው፥ ሃውልቶቻቸውንም ሰባብራቸው።",
    "25": "አምላካችሁንም እግዚአብሔርን ታመልኩታላችሁ፥ እርሱም እህልህንና ውሃህን ይባርካል፤ በሽታንም ከመካከልህ አርቃለሁ።",
    "26": "በምድርህም መካን ወይም የምትጨነግፍ አትሆንም፤ የዘመንህን ቁጥር እሞላለሁ።",
    "27": "መፈራቴንም በፊትህ እሰድዳለሁ፥ የምትሄድበትንም ህዝብ ሁሉ አስደነግጣቸዋለሁ፥ ጠላቶችህንም ሁሉ በፊትህ ጀርባቸውን እንዲያዞሩ አደርጋለሁ።",
    "28": "በፊትህም ተርብ እሰድዳለሁ፥ ኤዊያዊውንም ከነአናዊውንም ኬጢያዊውንም ከፊትህ አባርራለሁ።",
    "29": "ምድር ባድማ እንዳትሆን፥ የምድር አራዊትም እንዳይበዙብህ፥ በአንድ አመት ከፊታችሁ አላባርራቸውም።",
    "30": "ነገር ግን እስክትበዛ ምድርንም እስክትወርስ ድረስ በጥቂት በጥቂት አባርራቸዋለሁ።",
    "31": "ድንበርህንም ከኤርትራ ባህር እስከ ፍልስጥኤም ባህር፥ ከምድረ በዳም እስከ ወንዙ ድረስ አደርጋለሁ፤ በምድር የሚኖሩትን በእጅህ እጥላለሁና፤ ከፊትህም ታባርራቸዋለሁ።",
    "32": "ከእነርሱና ከአማልክቶቻቸው ጋር ቃል ኪዳን አታድርግ።",
    "33": "አማልክቶቻቸውንም ብታመልክ ወጥመድ ይሆኑብሃልና እኔን እንድትበድል እንዳያደርጉህ በአገርህ አይቀመጡ።"
}