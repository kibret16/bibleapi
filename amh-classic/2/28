{
    "1": "አንተም ወንድምህን አሮንን ከእርሱም ጋር ልጆቹን ከእስራኤል ልጆች መካከል ለይተህ ካህናት ይሆኑልኝ ዘንድ ወደ አንተ አቅርብ፤ አሮንን የአሮንንም ልጆች፥ ናዳብን አብዮድንም አልአዛርንም ኢታምርንም፥ አቅርብ።",
    "2": "የተቀደሰውንም ልብስ ለክብርና ለጌጥ እንዲሆን ለወንድምህ ለአሮን ስራለት።",
    "3": "አንተም ካህን ሆኖ እንዲያገለግለኝ አሮን ቅዱስ ይሆን ዘንድ ልብስ እንዲሰሩለት የጥበብ መንፈስ ለሞላሁባቸው በልባቸው ጥበበኞች ለሆኑት ሁሉ ተናገር።",
    "4": "የሚሰሩአቸውም ልብሶች እነዚህ ናቸው፤ የደረት ኪስ ኤፉድም ቀሚስም ዝንጉርጉር ሸሚዝም መጠምጠሚያም መታጠቂያም፤ እነዚህም ካህናት ይሆኑልኝ ዘንድ ለወንድምህ ለአሮን ለልጆቹም የተቀደሰ ልብስ ያድርጉ።",
    "5": "ወርቅንም፥ ሰማያዊና ሃምራዊ ቀይም ግምጃ፥ ጥሩ በፍታም ይውሰዱ።",
    "6": "ኤፉዱንም በብልሃት የተሰራ በወርቅና በሰማያዊ በሃምራዊም በቀይም ግምጃ ከተፈተለ ከጥሩ በፍታም ብልህ ሰራተኛ እንደሚሰራ ያድርጉ።",
    "7": "ሁለቱ ወገን አንድ እንዲሆን በሁለቱ ጫንቃ ላይ የሚጋጠም ጨርቅ ይሁን።",
    "8": "በላዩም መታጠቂያ ሆኖ በብልሃት የተጠለፈው የኤፉድ ቋድ እንደ እርሱ ከእርሱም ጋር አንድ ይሁን፤ ከወርቅና ከሰማያዊ ከሃምራዊ ከቀይ ግምጃም ከተፈተለ ከጥሩ በፍታም የተሰራ ይሁን።",
    "9": "ሁለትም የመረግድ ድንጋይ ወስደህ የእስራኤልን ልጆች ስም ስማቸውን ቅረፅባቸው፤",
    "10": "እንደ አወላለዳቸው ስድስት ስም በአንድ ድንጋይ፥ የቀረውንም ስድስቱን ስም በሌላው ቅረፅ።",
    "11": "በቅርፅ ሰራተኛ ስራ እንደ ማህተም ቅርፅ አድርገህ የእስራኤልን ልጆች ስም በሁለት ድንጋዮች ቅረፅ በወርቅም ፈርጥ አድርግ።",
    "12": "የእስራኤል ልጆችም የመታሰቢያ ድንጋዮች ይሆኑ ዘንድ ሁለቱን እንቁዎች በኤፉዱ ጫንቃዎች ላይ ታደርጋለህ፤ አሮንም በሁለቱ ጫንቃዎች ላይ ለመታሰቢያ ስማቸውን በእግዚአብሔር ፊት ይሸከማል።",
    "13-14": "የወርቅም ፈርጦች ሁለትም ድሪዎች ከጥሩ ወርቅ ስራ እንደ ተጎነጎነም ገመድ አድርግ፤ የተጎነጎኑትንም ድሪዎች በፈርጦቹ ላይ አንጠልጥል።",
    "15": "ብልህ ሰራተኛም እንደሚሰራ የፍርዱን የደረት ኪስ ስራው፤ እንደ ኤፉዱም አሰራር ስራው፤ ከወርቅና ከሰማያዊ ከሃምራዊም ከቀይም ግምጃ ከጥሩ በፍታም ስራው።",
    "16": "ርዝመቱ ስንዝር ስፋቱም ስንዝር ሆኖ ትክክልና ድርብ ይሆናል።",
    "17": "በአራት ተራ የሆነ የእንቁ ፈርጥ አድርግበት፤ በፊተኛው ተራ ሰርድዮን፥ ቶጳዝዮን፥ የሚያብረቀርቅ እንቁ፤",
    "18": "በሁለተኛውም ተራ በሉር፥ ሰንፔር፥ አልማዝ፤",
    "19": "በሶስተኛውም ተራ ያክንት፥ ኬልቄዶን፥ አሜቴስጢኖስ፤",
    "20": "በአራተኛውም ተራ ቢረሌ፥ መረግድ፥ ኢያስጲድ በወርቅ ፈርጥ ይደረጋሉ።",
    "21": "የእንቆቹም ድንጋዮች እንደ እስራኤል ልጆች ስሞች አስራ ሁለት ይሆናሉ፤ በየስማቸውም ማተሚያ እንደሚቀረፅ ይቀረፁ፤ ስለ አስራ ሁለቱ ነገዶችም ይሁኑ።",
    "22": "ለደረቱ ኪስም የተጎነጎኑትን ድሪዎች እንደ ገመድ አድርገህ ከጥሩ ወርቅ ስራቸው።",
    "23": "ለደረቱ ኪስም ሁለት የወርቅ ቀለበቶች ስራ፥ ሁለቱንም ቀለበቶች በደረቱ ኪስ በሁለቱ ወገን አድርጋቸው።",
    "24": "የተጎነጎኑትንም ሁለቱን የወርቅ ድሪዎች በደረቱ ኪስ ወገኖች ወዳሉት ወደ ሁለቱ ቀለበቶች ታገባቸዋለህ።",
    "25": "የሁለቱንም ድሪዎች ጫፎች በሁለቱ ፈርጦች ውስጥ አግብተህ በኤፉዱ ጫንቃዎች ላይ በፊታቸው ታደርጋቸዋለህ።",
    "26": "ሁለት የወርቅ ቀለበቶችም ስራ፥ እነርሱንም በኤፉዱ ፊት ለፊት ባለው በደረቱ ኪስ በሁለቱ ጫፎች ላይ ታደርጋቸዋለህ።",
    "27": "ደግሞም ሁለት የወርቅ ቀለበቶች ስራ፥ በኤፉዱም ፊት ከጫንቃዎች በታች በብልሃት ከተጠለፈ ከኤፉዱ ቋድ በላይ በመያዣው አጠገብ ታደርጋቸዋለህ።",
    "28": "የደረቱም ኪስ በብልሃት ከተጠለፈ ከኤፉዱ ቋድ በላይ እንዲሆን ከኤፉዱም እንዳይለይ፥ የደረቱን ኪስ ከቀለበቶቹ ወደ ኤፉዱ ቀለበቶች በሰማያዊ ፈትል ያስሩታል።",
    "29": "አሮንም ወደ መቅደስ በገባ ጊዜ በእግዚአብሔር ፊት ለዘላለም መታሰቢያ የእስራኤልን ልጆች ስሞች በፍርዱ በደረት ኪስ ውስጥ በልቡ ላይ ይሸከም።",
    "30": "በፍርዱ በደረት ኪስም ውስጥ ኡሪምንና ቱሚምን ታደርጋለህ፤ በእግዚአብሔርም ፊት በገባ ጊዜ በአሮን ልብ ላይ ይሆናሉ፤ አሮንም በእግዚአብሔር ፊት ሁልጊዜ የእስራኤልን ልጆች ፍርድ በልቡ ላይ ይሸከማል።",
    "31": "የኤፉዱንም ቀሚስ ሁሉ ሰማያዊ አድርገው።",
    "32": "ከላይም በመካከል አንገትጌ ይሁንበት እንዳይቀደድም እንደ ጥሩር የተሰራ ጥልፍ በአንገትጌው ዙሪያ ይሁንበት።",
    "33": "በታችኛውም ዘርፍ ዙሪያ ከሰማያዊ ከሃምራዊም ከቀይም ግምጃ ሮማኖች አድርግ፤ በዚያም መካከል በዙሪያው የወርቅ ሻኩራዎች አድርግ፤",
    "34": "የወርቅ ሻኩራ ሮማንም፥ ሌላም የወርቅ ሻኩራ ሮማንም በቀሚሱ ዘርፍ ዙሪያውን ይሆናሉ።",
    "35": "በማገልገል ጊዜም በአሮን ላይ ይሆናል፤ እርሱም እንዳይሞት ወደ መቅደሱ በእግዚአብሔር ፊት ሲገባና ሲወጣ ድምፁ ይሰማል።",
    "36": "ከጥሩ ወርቅም ቅጠል የሚመስል ምልክት ስራ፥ በእርሱም እንደ ማህተም ቅርፅ አድርገህ፦ ቅድስና ለእግዚአብሔር የሚል ትቀርፅበታለህ።",
    "37": "በሰማያዊም ፈትል በመጠምጠሚያው ፊት ላይ ታንጠለጥለዋለህ።",
    "38": "በአሮንም ግምባር ላይ ይሆናል፥ አሮንም የእስራኤል ልጆች በሚያቀርቡትና በሚቀድሱት በቅዱስ ስጦታቸው ሁሉ ላይ ያለውን ሃጢአት ይሸከም፤ በእግዚአብሔርም ፊት ሞገስ እንዲሆንላቸው ቅጠል የሚመስለው ምልክቱ ሁልጊዜ በግምባሩ ላይ ይሁን።",
    "39": "ሸሚዙንም ከጥሩ በፍታ ዝንጉርጉር አድርገህ፥ መጠምጠሚያውን ከበፍታ ትሰራለህ፤ በጥልፍ አሰራር መታጠቂያም ትሰራለህ።",
    "40": "ለአሮንም ልጆች ሸሚዞችን መታጠቂያዎችንም ቆቦችንም ለክብርና ለጌጥ ታደርግላቸዋለህ።",
    "41": "ይህንም ሁሉ ወንድምህን አሮንን ከእርሱም ጋር ልጆቹን ታለብሳቸዋለህ፤ በክህነት እንዲያገለግሉኝ ትቀባቸዋለህ፥ ትክናቸዋለህ፥ ትቀድሳቸውማለህ።",
    "42": "ህፍረተ ስጋቸውንም ይከድኑበት ዘንድ የበፍታ ሱሪ ታደርግላቸዋለህ፤ ከወገባቸውም እስከ ጭናቸው ይደርሳል፤",
    "43": "ሃጢአትም እንዳይሆንባቸው እንዳይሞቱም፥ ወደ መገናኛው ድንኳን ሲገቡ በመቅደሱም ያገለግሉ ዘንድ ወደ መሰዊያው ሲቀርቡ በአሮንና በልጆቹ ላይ ይሆናል፤ ለእርሱ ከእርሱም በኋላ ለዘሩ ለዘላለም ስርአት ይሆናል።"
}