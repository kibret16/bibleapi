{
    "1": "እግዚአብሔርም በግብፅ አገር ሙሴንና አሮንን እንዲህ ብሎ ተናገራቸው፦",
    "2": "ይህ ወር የወሮች መጀመሪያ፤ የአመቱም መጀመሪያ ወር ይሁናችሁ።",
    "3": "ለእስራኤል ልጆች ሁሉ ተናገሩ፥ በሉአቸውም፦ በዚህ ወር በአስረኛው ቀን ሰው ሁሉ ለአባቱ ቤት አንድ ጠቦት፥ ለአንድ ቤትም አንድ ጠቦት ይውሰድ።",
    "4": "የቤቱ ሰዎች ቁጥርም ለጠቦቱ የማይበቃ ቢሆን እርሱና ለቤቱ የቀረበው ጎረቤቱ እንደ ነፍሶቻቸው ቁጥር አንድ ጠቦት ይውሰድ፤ እያንዳንዱም እንደሚበላው መጠን ከጠቦቱ ይካፈሉ።",
    "5": "የእናንተ ጠቦት ነውር የሌለበት የአንድ አመት ተባት ይሁን፤ ከበጎች ወይም ከፍየሎች ውሰድ።",
    "6": "በዚህም ወር እስከ አስራ አራተኛው ቀን ድረስ ጠብቁት፤ የእስራኤልም ማህበር ጉባኤ ሁሉ ሲመሽ ይረዱት።",
    "7": "ከደሙም ወስደው በሚበሉበት ቤት ሁለቱን መቃንና ጉበኑን ይቅቡት።",
    "8": "በእሳት የተጠበሰውን ስጋውንና ቂጣውን እንጀራ በዚያች ሌሊት ይብሉ፤ ከመራራ ቅጠል ጋር ይበሉታል።",
    "9": "ጥሬውን በውሃም የበሰለውን አትብሉ፥ ነገር ግን ከራሱ ከጭኑ ከሆድ እቃው ጋር በእሳት የተጠበሰውን ብሉት።",
    "10": "ከእርሱም እስከ ጥዋት አንዳች አታስቀሩ፤ እስከ ጥዋትም የቀረውን በእሳት አቃጥሉት።",
    "11": "ወገቦቻችሁን ታጥቃችሁ፥ ጫማችሁን በእግራችሁ፥ በትራችሁንም በእጃችሁ አድርጋችሁ እንዲህ ብሉት፥ ፈጥናችሁም ትበሉታላችሁ፤ እርሱ የእግዚአብሔር ፋሲካ ነው።",
    "12": "እኔም በዚያች ሌሊት በግብፅ አገር አልፋለሁ፥ በግብፅም አገር ከሰው እስከ እንስሳ ድረስ በኩርን ሁሉ እገድላለሁ፤ በግብፅም አማልክት ሁሉ ላይ እፈርድባቸዋለሁ፤ እኔ እግዚአብሔር ነኝ።",
    "13": "ደሙም ባላችሁበት ቤቶች ምልክት ይሆንላችኋል፤ ደሙንም ባየሁ ጊዜ ከእናንተ አልፋለሁ፤ እኔም የግብፅን አገር በመታሁ ጊዜ መቅሰፍቱ ለጥፋት አይመጣባችሁም።",
    "14": "ይህም ቀን መታሰቢያ ይሁናችሁ፥ ለእግዚአብሔርም በአል ታደርጉታላችሁ፤ ለልጅ ልጃችሁ ስርአት ሆኖ ለዘላለም ታደርጉታላችሁ።",
    "15": "ሰባት ቀን ቂጣ እንጀራ ትበላላችሁ፤ በመጀመሪያም ቀን እርሾውን ከቤቶቻችሁ ታወጣላችሁ፤ ከመጀመሪያውም ቀን አንስቶ እስከ ሰባተኛው ቀን እርሾ ያለበትን እንጀራ የሚበላ ነፍስ ከእስራኤል ተለይቶ ይጥፋ።",
    "16": "በመጀመሪያውም ቀን የተቀደሰ ጉባኤ እንዲሁም በሰባተኛውም ቀን የተቀደሰ ጉባኤ ይሆንላችኋል፤ ከሚበላው በቀር በእነርሱም ምንም አትሰሩም፥ ይህንም ብቻ ታደርጉታላችሁ።",
    "17": "በዚህም ቀን ሰራዊታችሁን ከግብፅ አገር አውጥቼአለሁና የቂጣውንም በአል ጠብቁት፤ እንግዲህ ይህን ቀን ለልጅ ልጃችሁ ለዘላለም ስርአት ትጠብቃላችሁ።",
    "18": "በመጀመሪያውም ወር በአስራ አራተኛው ቀን በመሸ ጊዜ ከወሩም እስከ ሃያ አንድ ቀን በመሸ ጊዜ የቂጣ እንጀራ ትበላላችሁ።",
    "19": "ሰባት ቀን በቤታችሁ እርሾ አይገኝ፤ እርሾ ያለበትንም እንጀራ የሚበላ ነፍስ፥ ከመፃተኛው ጀምሮ እስከ አገር ልጁ ድረስ፥ ከእስራኤል ማህበር ተለይቶ ይጥፋ።",
    "20": "እርሾ ያለበትን ምንም አትብሉ፥ በቤቶቻችሁም ሁሉ ውስጥ ቂጣ እንጀራ ብሉ።",
    "21": "ሙሴም የእስራኤልን ሽማግሌዎች ጠርቶ አላቸው፦ በየቤታችሁ ጠቦት ምረጡ፥ ወስዳችሁም ለፋሲካ እረዱት።",
    "22": "ከሂሶጵ ቅጠልም ጭብጥ ውሰዱ፥ በእቃ ውስጥ ባለውም ደም ንከሩት፥ በእቃውም ውስጥ ካለው ደም ሁለቱን መቃኖችና ጉበኑን እርጩ ከእናንተም አንድ ሰው ከቤቱ ደጅ እስኪነጋ ድረስ አይውጣ።",
    "23": "እግዚአብሔር ግብፃውያንን ይመታ ዘንድ ያልፋልና፤ ደሙንም በጉበኑና በሁለቱ መቃኖች ላይ ባየ ጊዜ እግዚአብሔር በደጁ ላይ ያልፋል፥ አጥፊውም ይመታችሁ ዘንድ ወደ ቤታችሁ እንዲገባ አይተውም።",
    "24": "ለእናንተ ለልጆቻችሁም ለዘላለም ስርአት አድርጋችሁ ይህችን ነገር ጠብቁ።",
    "25": "እንዲህም ይሆናል፤ እግዚአብሔር እንደ ተናገረ ወደ ሚሰጣችሁ አገር በገባችሁ ጊዜ ይህን አምልኮ ጠብቁት።",
    "26": "እንዲህም ይሆናል፤ ልጆቻችሁ፦ ይህ አምልኮ ለእናንተ ምንድር ነው?",
    "27": "ባሉአችሁ ጊዜ፥ እናንተ፦ በግብፅ አገር በእስራኤል ልጆች ቤቶች ላይ አልፎ ግብፃዊያንን በመታ ጊዜ፥ ቤቶቻችንን ያዳነ የእግዚአብሔር የማለፉ መስዋእት ይህች ናት ትሉአቸዋላችሁ።",
    "28": "ህዝቡም ተጎነበሰ ሰገደም። የእስራኤልም ልጆች ሄዱ፥ እንዲሁም አደረጉ፤ እግዚአብሔር ሙሴንና አሮንን እንዳዘዘ እንዲሁ አደረጉ።",
    "29": "እንዲህም ሆነ፤ እኩል ሌሊት በሆነ ጊዜ እግዚአብሔር፥ በዙፋን ከተቀመጠው ከፈርኦን በኩር ጀምሮ በግዞት እስካሉት እስከ ምርኮኞቹ በኩር ድረስ፥ የግብፃውያንን በግብፅ ምድር የተገኘውን በኩር ሁሉ፥ የእንስሳውንም በኩሮች ሁሉ መታ።",
    "30": "ፈርኦንም ባርያዎቹም ሁሉ ግብፃውያንም ሁሉ በሌሊት ተነሱ የሞተ የሌለበት ቤት አልነበረምና በግብፅ ምድር ታላቅ ልቅሶ ሆነ።",
    "31": "ፈርኦንም ሙሴንና አሮንን በሌሊት ጠርቶ፦ እናንተ የእስራኤልም ልጆች ተነሱ፥ ከህዝቤ መካከል ውጡ ሂዱም፥ እንዳላችሁም እግዚአብሔርን አገልግሉ",
    "32": "እንዳላችሁም መንጎቻችሁንና ከብቶቻችሁን ውሰዱ፥ ሂዱም፥ እኔንም ደግሞ ባርኩኝ አለ።",
    "33": "ግብፃውያንም ፈጥነው ከምድሩ ይወጡ ዘንድ ህዝቡን ያስቸኩሉአቸው ነበር። ሁላችን እንሞታለን ብለዋልና።",
    "34": "ህዝቡም ሊጡን ሳይቦካ ተሸከሙ፥ ቡሃቃውንም በልብሳቸው ጠቅልለው በትከሻቸው ተሸከሙት።",
    "35": "የእስራኤልም ልጆች ሙሴ እንዳዘዘ አደረጉ፥ ከግብፃውያንም የብርንና የወርቅን እቃ ልብስንም ለመኑ።",
    "36": "እግዚአብሔርም ለህዝቡ በግብፃውያን ፊት የፈለጉትን እንዲሰጡአቸው ሞገስን ሰጠ። እነርሱም ግብፃውያንን በዘበዙ።",
    "37": "የእስራኤልም ልጆች ከራምሴ ተነስተው ወደ ሱኮት ሄዱ፤ ከህፃናቱም ሌላ ስድስት መቶ ሺህ ሰው የሚያህል እግረኛ ነበረ።",
    "38": "ደግሞም ሌላ ብዙ ድብልቅ ህዝብ መንጎችና ላሞችም እጅግ ብዙም ከብቶች ከእነርሱ ጋር ወጡ።",
    "39": "ከግብፅም ከእነርሱ ጋር ያወጡትን ሊጥ ጋገሩ፥ አልቦካም ነበርና ቂጣ እንጎቻ አደረጉት፤ ግብፃውያን በመውጣት ስላስቸኮሉአቸው ይቆዩ ዘንድ አልተቻላቸውም፥ ስንቅም አላሰናዱም ነበር።",
    "40": "የእስራኤልም ልጆች በግብፅ ምድር የተቀመጡት ዘመን አራት መቶ ሰላሳ አመት ነው።",
    "41": "እንዲህም ሆነ፤ አራት መቶ ሰላሳ አመት ከተፈፀመ በኋላ በዚያ ቀን የእግዚአብሔር ሰራዊት ሁሉ ከግብፅ ምድር ወጣ።",
    "42": "ይህች ሌሊት ከግብፅ ምድር ስላወጣቸው ለእግዚአብሔር የተጠበቀች ናት፤ ይህች ሌሊት በእስራኤል ልጆች ሁሉ ዘንድ እስከ ልጅ ልጃቸው ድረስ ለእግዚአብሔር የተጠበቀች ናት።",
    "43": "እግዚአብሔርም ሙሴንና አሮንን አለ፦ ይህ የፋሲካ ህግ ነው፤ ከእርሱ እንግዳ ሰው አይብላ።",
    "44": "በብር የተገዛ ባርያ ቢኖር ከተገረዘ በኋላ ከእርሱ ይብላ።",
    "45": "መፃተኛና ሞያተኛ ግን ከእርሱ አይብሉ።",
    "46": "በአንድ ቤትም ይበላ፤ ከስጋውም አንዳች ከቤት ወደ ሜዳ አታውጡ፤ አጥንትም አትስበሩበት።",
    "47": "የእስራኤልም ጉባኤ ሁሉ ያድርጉት።",
    "48": "እንግዳ ሰውም በመካከላችሁ ቢቀመጥ ለእግዚአብሔርም ፋሲካን ሊያደርግ ቢወድድ፥ አስቀድሞ ወንድ ሁሉ ይገረዝ፥ ከዚያም ወዲያ ይቅረብ ያድርግም፤ እንደ አገር ልጅም ይሆናል፤ ያልተገረዘ ሁሉ ግን ከእርሱ አይብላ።",
    "49": "ለአገር ልጅ በእናንተ መካከልም ለሚቀመጡ እንግዶች አንድ ስርአት ይሆናል።",
    "50": "የእስራኤልም ልጆች ሁሉ እንዲህ አደረጉ፤ እግዚአብሔር ሙሴንና አሮንን እንዳዘዘ እንዲሁ አደረጉ።",
    "51": "በዚያም ቀን እግዚአብሔር የእስራኤልን ልጆች ከሰራዊታቸው ጋር ከግብፅ ምድር አወጣ።"
}