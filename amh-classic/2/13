{
    "1": "እግዚአብሔርም ሙሴን እንዲህ ብሎ ተናገረው፦",
    "2": "በእስራኤል ልጆች ዘንድ ከሰውም ከእንስሳም ማህፀንን የሚከፈት በኩር ሁሉ ለእኔ ቀድስልኝ የእኔ ነው።",
    "3": "ሙሴም ህዝቡን አለ፦ ከባርነት ቤት ከግብፅ የወጣችሁበትን ይህን ቀን አስቡ፥ እግዚአብሔር ከዚህ ቦታ በብርቱ እጅ አውጥቶአችኋልና፤ ስለዚህ የቦካ እንጀራ አትብሉ።",
    "4": "እናንተ ዛሬ በአቢብ ወር ወጥታችኋል።",
    "5": "እግዚአብሔርም ለአንተ ይሰጣት ዘንድ ለአባቶችህ ወደ ማለላቸው፥ ወተትና ማር ወደምታፈስስ ምድር፥ ወደ ከነአናውያን ወደ ኬጢያውያንም ወደ አሞራውያንም ወደ ኤዊያውያንም ወደ ኢያቡሳውያንም ምድር ባገባህ ጊዜ ይህችን አምልኮ በዚህ ወር ታደርጋለህ።",
    "6": "ሰባት ቀን ቂጣ እንጀራ ትበላለህ፥ በሰባተኛውም ቀን ለእግዚአብሔር በአል ይሆናል።",
    "7": "ሰባት ቀንም ሙሉ ቂጣ እንጀራ ትበላለህ፥ በአንተም ዘንድ እርሾ ያለበት እንጀራ አይታይ፥ በድንበርህም ሁሉ እርሾ አይታይ።",
    "8": "በዚያም ቀን፦ ከግብፅ በወጣሁ ጊዜ እግዚአብሔር ስላደረገልኝ ነው ስትል ለልጅህ ትነግረዋለህ።",
    "9": "እግዚአብሔር በብርቱ እጅ ከግብፅ አውጥቶሃልና የእግዚአብሔር ህግ በአፍህ ይሆን ዘንድ በእጅህ እንደ ምልክት በአይኖችህም መካከል እንደ መታሰቢያ ይሁንልህ።",
    "10": "በአመት በአመት በወራቱ ይህችን ስርአት ጠብቃት።",
    "11": "እግዚአብሔርም ለአንተ ለአባቶችህም እንደ ማለ ወደ ከነአናውያን ምድር ባገባህ ጊዜ፥ እርስዋንም በሰጠህ ጊዜ፥",
    "12": "ማህፀንን የሚከፍተውን ሁሉ ለእግዚአብሔር ለይ፤ ከሚሆንልህ ከብት ሁሉ ተባት ሆኖ አስቀድሞ የተወለደው ለእግዚአብሔር ይሆናል።",
    "13": "የአህያውን በኩር በጠቦት ትዋጀዋለህ፥ ባትዋጀውም አንገቱን ትሰብረዋለህ፤ የሰውንም በኩር ሁሉ ከልጆችህ መካከል ትዋጀዋለህ።",
    "14": "እንዲህም ይሆናል፤ በሚመጣው ጊዜ ልጅህ፦ ይህ ምንድር ነው? ብሎ በጠየቀህ ጊዜ እንዲህ ትለዋለህ፦ እግዚአብሔር በብርቱ እጅ ከባርነት ቤት ከግብፅ ምድር አወጣን፤",
    "15": "ፈርኦንም እንዳይሰድደን ልቡን ባፀና ጊዜ እግዚአብሔር ከሰው በኩር ጀምሮ እስከ እንስሳ በኩር ድረስ በግብፅ ምድር ያለውን በኩር ሁሉ ገደለ፤ ስለዚህ ወንድ ሆኖ ማህፀንን የከፈተውን ሁሉ ለእግዚአብሔር እሰዋለሁ፥ ነገር ግን የልጆቼን በኩር ሁሉ እዋጃለሁ።",
    "16": "እግዚአብሔርም በብርቱ እጅ ከግብፅ አውጥቶናልና በእጅህ እንደ ምልክት፥ በአይኖችህም መካከል እንደ ተንጠለጠለ ነገር ይሁንልህ።",
    "17": "እንዲህም ሆነ ፈርኦን ህዝቡን በለቀቀ ጊዜ፥ ምንም ቅርብ ቢሆን እግዚአብሔር በፍልስጥኤማውያን ምድር መንገድ አልመራቸውም፤ እግዚአብሔር፦ ህዝቡ ሰልፉን ባየ ጊዜ እንዳይፀፅተው ወደ ግብፅም እንዳይመለስ ብሎአልና።",
    "18": "ነገር ግን እግዚአብሔር ህዝቡን በዙሪያ መንገድ በኤርትራ ባህር ባለችው ምድረ በዳ መራቸው። የእስራኤልም ልጆች ከግብፅ ምድር ተሰልፈው ወጡ።",
    "19": "ዮሴፍም፦ እግዚአብሔር ሳይጎበኛችሁ አይቀርም፥ አጥንቶቼንም ከዚህ ከእናንተ ጋር ታወጣላችሁ ብሎ የእስራኤልን ልጆች አምሎአቸው ነበርና ሙሴ የእርሱን አጥንቶች ከእርሱ ጋር ወሰደ።",
    "20": "ከሱኮትም ተጓዙ፥ በምድረ በዳውም ዳር በኤታም ሰፈሩ።",
    "21": "በቀንና በሌሊትም ይሄዱ ዘንድ፥ መንገድ ሊያሳያቸው ቀን በደመና አምድ፥ ሊያበራላቸውም ሌሊት በእሳት አምድ እግዚአብሔር በፊታቸው ሄደ።",
    "22": "የደመና አምድ በቀን፥ የእሳት አምድ በሌሊት ከህዝቡ ፊት ከቶ ፈቀቅ አላለም።"
}