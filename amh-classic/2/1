{
    "1": "ከያእቆብ ጋር ወደ ግብፅ የገቡት የእስራኤል ልጆች ስሞች እነዚህ ናቸው፤ ሰው ሁሉ ከቤተ ሰቡ ጋር ገባ።",
    "2": "ሮቤል፥ ስምኦን፥ ሌዊ፥ ይሁዳ፥",
    "3": "ይሳኮር፥ ዛብሎን፥ ብንያም፥",
    "4": "ዳን፥ ንፍታሌም፥ ጋድ፥ አሴር።",
    "5": "ከያቆብ ጉልበት የወጡት ሰዎች ሁሉ ሰባ ነፍሶች ነበሩ፤ ዮሴፍም አስቀድሞ በግብፅ ነበረ።",
    "6": "ዮሴፍም ሞተ፥ ወንድሞቹም፥ ያም ትውልድ ሁሉ።",
    "7": "የእስራኤልም ልጆች አፈሩ፥ እጅግም በዙ፥ ተባዙም፥ አጅግም ፀኑ፤ ምድሪቱም በእነርሱ ሞላች።",
    "8": "በግብፅም ዮሴፍን ያላወቀ አዲስ ንጉስ ተነሳ።",
    "9": "እርሱም ህዝቡን፦ እነሆ፥ የእስራኤል ልጆች ህዝብ ከእኛ ይልቅ በዝተዋል በርትተውማል፤",
    "10": "እንዳይበዙ፥ ሰልፍም በተነሳብን ጊዜ ጠላቶቻችንን አግዘው እንዳይወጉን ከምድሪቱም እንዳይወጡ፥ ኑ እንጠበብባቸው አለ።",
    "11": "በብርቱ ስራም ያስጨንቁአቸው ዘንድ ግብር አስገባሪዎችን ሾመባቸው፤ ለፈርኦንም ፊቶምንና ራምሴን ፅኑ ከተሞች አድርገው ሰሩ።",
    "12": "ነገር ግን እንዳስጨነቁአቸው መጠን እንዲሁ በዙ፥ እጅግም ፀኑ፤ ከእስራኤልም ልጆች የተነሳ ተፀይፈዋቸው ነበር።",
    "13": "ግብፃውያንም የእስራኤልን ልጆች በመከራ ገዙአቸው።",
    "14": "በፅኑ ስራ፥ በጭቃ፥ በጡብም በእርሻም ስራ ሁሉ፥ በመከራም በሚያሰሩአቸው ስራ ሁሉ፥ ህይወታቸውን ያስመርሩአቸው ነበር።",
    "15": "የግብፅም ንጉስ አንዲቱ ሲፓራ ሁለተኛይቱም ፉሃ የሚባሉትን የእብራውያንን አዋላጆች እንዲህ ብሎ ተናገረ።",
    "16": "እናንተ የእብራውያንን ሴቶች ስታዋልዱ፥ ለመውለድ እንደደረሱ ባያችሁ ጊዜ፥ ወንድ ቢሆን ግደሉት ሴት ብትሆን ግን በህይወት ትኑር።",
    "17": "አዋላጆች ግን እግዚአብሔርን ፈሩ፥ የግብፅ ንጉስም እንዳዘዛቸው አላደረጉም፥ ወንዶቹን ህፃናትንም አዳኑአቸው።",
    "18": "የግብፅም ንጉስ አዋላጆችን ጠርቶ፦ ለምን እንዲህ አደረጋችሁ? ወንዶቹን ህፃናትንስ ለምን አዳናችሁ? አላቸው።",
    "19": "አዋላጆቹም ፈርኦንን፦ የእብራውያን ሴቶች እንደ ግብፅ ሴቶች ስላልሆኑ፤ እነርሱ ጠንካሮች ናቸውና አዋላጆች ሳይገቡ ስለሚወልዱ ነው አሉት።",
    "20": "እግዚአብሔርም ለአዋላጆች መልካም አደረገላቸው፤ ህዝቡም በዛ፥ እጅግም ፀና።",
    "21": "እንዲህም ሆነ አዋላጆች እግዚአብሔርን ስለ ፈሩ ቤቶችን አደረገላቸው።",
    "22": "ፈርኦንም፦ የሚወለደውን ወንድ ልጅ ሁሉ ወደ ወንዝ ጣሉት፥ ሴትን ልጅ ሁሉ ግን በህይወት አድኑአት ብሎ ህዝቡን ሁሉ አዘዘ።"
}