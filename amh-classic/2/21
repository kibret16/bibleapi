{
    "1": "በፊታቸው የምታደርገው ስርአት ይህ ነው።",
    "2": "እብራዊ ባርያ የገዛህ እንደሆነ ስድስት አመት ያገልግልህ፥ በሰባተኛውም በከንቱ አርነት ይውጣ።",
    "3": "ብቻውን መጥቶ እንደሆነ ብቻውን ይውጣ፤ ከሚስቱ ጋር መጥቶ እንደሆነ ሚስቱ ከእርሱ ጋር ትውጣ።",
    "4": "ጌታው ሚስት አጋብቶት እንደ ሆነ ወንዶች ወይም ሴቶች ልጆች ብትወልድለት፥ ሚስቱና ልጆችዋ ለጌታው ይሁኑ፥ እርሱም ብቻውን ይውጣ።",
    "5": "ባርያውም፦ ጌታዬን ሚስቴን ልጆቼንም እወድዳለሁ፥ አርነት አልወጣም ብሎ ቢናገር፥ ጌታው ወደ ፈራጆች ይውሰደው፥",
    "6": "ወደ ደጁም ወደ መቃኑ አቅርቦ ጆሮውን በወስፌ ይብሳው፤ ለዘላለምም ባርያው ይሁን።",
    "7": "ሰውም ሴት ልጁን ለባርነት ቢሸጥ ባርያዎች እንደሚወጡ እርስዋ አትውጣ።",
    "8": "ጌታዋን ደስ ባታሰኘው በዎጆ ይስደዳት፤ ስለ ናቃት ለሌላ ወገን ሰዎች ይሸጣት ዘንድ አይገባውም።",
    "9": "ለልጁም ብድራት፥ ለሴት ልጆች የሚገባውን ያድርግላት።",
    "10": "ከእርስዋ ሌላም ቢያጋባው፥ መኖዋን ልብስዋንም ለምንጣፍዋም ተገቢውን አያጉድልባት።",
    "11": "ይህንም ሶስት ነገር ባያደርግላት ያለ ገንዘብ በከንቱ ትውጣ።",
    "12": "ሰው ሰውን ቢመታ ቢሞትም፥ እርሱ ፈፅሞ ይገደል።",
    "13": "ባይሸምቅበትም፥ ነገር ግን እግዚአብሔር ድንገት በእጁ ቢጥለው፥ የሚሸሽበት ስፍራ እኔ አደርግልሃለሁ።",
    "14": "ሰው ግን ቢደፍር፥ ባልጀራውን በተንኮል ቢገድለው፥ እንዲሞት ከመሰዊያዬ አውጥተህ ውሰደው።",
    "15": "አባቱን ወይም እናቱን የሚመታ ፈፅሞ ይገደል።",
    "16": "ሰውን ሰርቆ ቢሸጥ፥ ወይም በእጁ ቢገኝ፥ እርሱ ፈፅሞ ይገደል።",
    "17": "አባቱን ወይም እናቱን የሚሰድብ ፈፅሞ ይገደል።",
    "18": "ሁለት ሰዎችም ቢጣሉ፥ አንዱም ሌላውን በድንጋይ ወይም በጡጫ ቢመታ፥ ያም ባይሞት ነገር ግን ታምሞ በአልጋው ላይ ቢተኛ፥",
    "19": "ተነስቶም በምርኩዝ ወደ ሜዳ ቢወጣ፥ የመታው ንፁህ ነው፤ ነገር ግን ተግባሩን ስላስፈታው ገንዘብ ይከፍለው ዘንድ፥ ያስፈውሰውም ዘንድ ግዴታ አለበት።",
    "20": "ሰውም ወንድ ባርያውን ወይም ሴት ባርያውን በበትር ቢመታ፥ ቢሞትበትም፥ ፈፅሞ ይቀጣ።",
    "21": "የተመታው ግን አንድ ወይም ሁለት ቀን ቢቆይ ገንዘቡ ነውና አይቀጣ።",
    "22": "ሁለት ሰዎች ቢጣሉ፥ ያረገዘችንም ሴት ልጁን እስክትጨነግፍ ቢገፉአት ባትጎዳ ግን፥ የሴቲቱ ባል የጫነበትን ያህል ካሳ ይስጥ፤ ፈራጆቹም እንደ ፈረዱበት ይክፈል።",
    "23": "ጉዳት ግን ቢያገኛት ህይወት በህይወት፥",
    "24": "አይን በአይን፥ ጥርስ በጥርስ፥ እጅ በእጅ፥",
    "25": "እግር በእግር፥ መቃጠል በመቃጠል፥ ቁስል በቁስል፥ ግርፋት በግርፋት ይከፈል።",
    "26": "ሰውም የባርያውን ወይም የባሪይይቱን አይን ቢመታ ቢያጠፋውም፥ ስለ አይኑ አርነት ያውጣው።",
    "27": "የባርያውን ወይም የባርያይቱን ጥርስ ቢሰብር፥ ስለ ጥርሱ አርነት ያውጣው።",
    "28": "በሬም ወንድን ወይም ሴትን እስኪሞቱ ድረስ ቢወጋ፥ በሬው ይወገር፥ ስጋውም አይበላ፤ የበሬው ባለቤት ግን ንፁህ ነው።",
    "29": "በሬው ግን አስቀድሞ ተዋጊ ቢሆን፥ ሰዎችም ለባለቤቱ ቢመሰክሩለት ባይጠብቀውም፥ ወንድንም ወይም ሴትን ቢገድል፥ በሬው ይወገር፥ ባለቤቱ ደግሞ ይገደል።",
    "30": "ከእርሱ ግን ካሳ ቢፈልጉ፥ የህይወቱን ዎጆ የጫኑበትን ያህል ይስጥ።",
    "31": "ደግሞ ወንድን ልጅ ቢወጋ ሴትንም ልጅ ቢወጋ፥ ይህንኑ ፍርድ ያድርጉበት።",
    "32": "በሬው ወንድ ባርያ ወይም ሴት ባርያ ቢወጋ፥ የበሬው ባለቤት ሰላሳ የብር ሰቅል ለጌታቸው ይስጥ፥ በሬውም ይወገር።",
    "33": "ሰውም ጉድጓድ ቢከፍት፥ ወይም ጉድጓድ ቢቆፍር ባይከድነውም፥ በሬም ወይም አህያ ቢወድቅበት፥",
    "34": "የጉድጓዱ ባለቤት ዋጋቸውን ለባለቤታቸው ይክፈል፤ የሞተውም ለእርሱ ይሁን።",
    "35": "የሰው በሬ የሌላውን በሬ እስኪሞት ድረስ ቢወጋ፥ ደህናውን በሬ ይሽጡ፥ ዋጋውንም በትክክል ይካፈሉ፤ የሞተውንም ደግሞ በትክክል ይካፈሉ።",
    "36": "በሬውም አስቀድሞ ተዋጊ መሆኑ ቢታወቅ፥ ባለቤቱም ባይጠብቀው፥ በሬውን በበሬው ፈንታ ይስጥ፥ የሞተውም ለእርሱ ይሁነው።"
}