{
    "1": "ከሌዊ ወገንም አንድ ሰው ሄዶ የሌዊን ልጅ አገባ።",
    "2": "ሴቲቱም ፀነሰች፥ ወንድ ልጅም ወለደች፤ መልካምም እንደሆነ ባየች ጊዜ ሶስት ወር ሸሸገችው።",
    "3": "ደግሞም ልትሸሽገው ባልቻለች ጊዜ፥ የደንገል ሳጥን ለእርሱ ወስዳ ዝፍትና ቅጥራን ለቀለቀችው፤ ህፃኑንም አኖረችበት፥ በወንዝም ዳር ባለ በቄጠማ ውስጥ አስቀመጠችው።",
    "4": "እህቱም የሚደረግበትን ታውቅ ዘንድ በሩቅ ቆማ ትጎበኘው ነበር።",
    "5": "የፈርኦንም ልጅ ልትታጠብ ወደ ወንዝ ወረደች፤ ደንገጥሮችዋም በወንዝ ዳር ይሄዱ ነበር፤ ሳጥኑንም በቄጠማ ውስጥ አየች፥ ደንገጥርዋንም ልካ አስመጣችው።",
    "6": "በከፈተችውም ጊዜ ህፃኑን አየች፥ እነሆም ህፃኑ ያለቅስ ነበር፤ አዘነችለትም፦ ይህ ከእብራውያን ልጆች አንድ ነው አለች።",
    "7": "እህቱም ለፈርኦን ልጅ፦ ህፃኑን ታጠባልሽ ዘንድ ሄጄ የምታጠባ ሴት ከእብራውያን ሴቶች ልጥራልሽን? አለቻት።",
    "8": "የፈርኦንም ልጅ፦ ሂጂ አለቻት፤ ብላቴናይቱም ሄዳ የህፃኑን እናት ጠራች።",
    "9": "የፈርኦንም ልጅ፦ ይህን ህፃን ወስደሽ አጥቢልኝ፥ ዋጋሽንም እሰጥሻለሁ አለቻት። ሴቲቱም ህፃኑን ወስዳ አጠባችው።",
    "10": "ህፃኑም አደገ፥ ወደ ፈርኦንም ልጅ ዘንድ አመጣችው፥ ለእርስዋም ልጅ ሆነላት። እኔ ከውሃ አውጥቼዋለሁና ስትልም ስሙን ሙሴ ብላ ጠራችው።",
    "11": "በዚያም ወራት እንዲህ ሆነ፤ ሙሴ ጎበዝ በሆነ ጊዜ ወደ ወንድሞቹ ወጣ፥ የስራቸውንም መከራ ተመለከተ፤ የግብፅም ሰው የወንድሞቹን የእብራውያንን ሰው ሲመታ አየ።",
    "12": "ወዲህና ወዲያም ተመለከተ፥ ማንንም አላየም፥ ግብፃዊውንም ገደለ፥ በአሸዋም ውስጥ ሸሸገው።",
    "13": "በሁለተኛውም ቀን ወጣ፥ ሁለቱም የእብራውያን ሰዎች ሲጣሉ አየ፤ በዳዩንም፦ ለምን ባልንጀራህን ትመታዋለህ? አለው።",
    "14": "ያም፦ በእኛ ላይ አንተን አለቃ ወይስ ዳኛ ማን አደረገህ? ወይስ ግብፃዊውን እንደ ገደልኸው ልትገድለኝ ትሻለህን? አለው። ሙሴም፦ በእውነት ይህ ነገር ታውቆአል ብሎ ፈራ።",
    "15": "ፈርኦንም ይህን ነገር በሰማ ጊዜ ሙሴን ሊገድለው ፈለገ። ሙሴ ግን ከፈርኦን ፊት ኮበለለ፥ በምድያምም ምድር ተቀመጠ፤ በውሃም ጉድጓድ አጠገብ አረፈ።",
    "16": "ለምድያምም ካህን ሰባት ሴቶች ልጆች ነበሩት፤ እነርሱም መጥተው ውሃ ቀዱ፥ የአባታቸውንም በጎች ሊያጠጡ የውሃውን ገንዳ ሞሉ።",
    "17": "እረኞችም መጥተው ገፉአቸው፤ ሙሴ ግን ተነስቶ ረዳቸው፥ በጎቻቸውንም አጠጣላቸው።",
    "18": "ወደ አባታቸው ወደ ራጉኤልም በመጡ ጊዜ፦ ስለ ምን ዛሬ ፈጥናችሁ መጣችሁ? አላቸው።",
    "19": "እነርሱም፦ አንድ የግብፅ ሰው ከእረኞች እጅ አዳነን፥ ደግሞም ቀዳልን፥ በጎቻችንንም አጠጣ አሉ።",
    "20": "ልጆቹንም፦ እርሱ ወዴት ነው? ለምንስ ያንን ሰው ተዋችሁት? ጥሩት እንጀራም ይብላ አላቸው።",
    "21": "ሙሴም ከዚያ ሰው ጋር ሊቀመጥ ወደደ፤ ልጁንም ሲፓራን ለሙሴ ሚስት ትሆነው ዘንድ ሰጠው።",
    "22": "ወንድ ልጅም ወለደች፦ በሌላ ምድር መፃተኛ ነኝ ሲል ስሙን ጌርሳም ብሎ ጠራው።",
    "23": "ከዚያም ከብዙ ቀን በኋላ እንዲህ ሆነ፤ የግብፅ ንጉስ ሞተ የእስራኤልም ልጆች ከባርነት የተነሳ አለቀሱ፥ ጮሁም፥ ስለ ባርነታቸውም ጩኸታቸው ወደ እግዚአብሔር ወጣ።",
    "24": "እግዚአብሔርም የለቅሶአቸውን ድምፅ ሰማ፥ እግዚአብሔርም ከአብርሃምና ከይስሃቅ ከያእቆብም ጋር ያደረገውን ቃል ኪዳን አሰበ።",
    "25": "እግዚአብሔርም የእስራኤልን ልጆች አየ፥ እግዚአብሔርም በእነርሱ ያለውን ነገር አወቀ።"
}