{
    "1": "ደግሞም ከተፈተለ ከጥሩ በፍታ፥ ከሰማያዊ ከሃምራዊም ከቀይም ግምጃ የተሰሩ አስር መጋረጆች ያሉበትን ማደሪያ ስራ፤ ብልህ ሰራተኛ እንደሚሰራ ኪሩቤል በእነርሱ ላይ ይሁኑ።",
    "2": "የእያንዳንዱ መጋረጃ ርዝመት ሃያ ስምንት ክንድ፥ ወርዱም አራት ክንድ ይሁን፤ የመጋረጆቹ ሁሉ መጠን ትክክል ይሁን።",
    "3": "አምስቱ መጋረጆች እርስ በርሳቸው የተጋጠሙ ይሁኑ፤ አምስቱም መጋረጆች እንዲሁ እርስ በርሳቸው የተጋጠሙ ይሁኑ።",
    "4": "ከሚጋጠሙት መጋረጆች በአንደኛው መጋረጃ ዘርፍ ላይ የሰማያዊውን ግምጃ ቀለበቶች አድርግ፤ ደግሞ ከተጋጠሙት ከሌሎች በአንደኛው መጋረጃ ዘርፍ ላይ እንዲሁ አድርግ።",
    "5": "አምሳ ቀለበቶችን በአንድ መጋረጃ አድርግ፥ አምሳውንም ቀለበቶች በሁለተኛው መጋረጃ ዘርፍ አድርግ፤ ቀለበቶቹ ሁሉ እርስ በርሳቸው ፊት ለፊት ይሆናሉ።",
    "6": "አምሳ የወርቅ መያዣዎች ስራ፤ ማደሪያውንም አንድ እንዲሆን መጋረጆችን እርስ በርሳቸው በመያዣዎች አጋጥማቸው።",
    "7": "ከማደሪያውም በላይ ለድንኳን የሚሆኑ መጋረጆች ከፍየል ጠጉር አድርግ፤ አስራ አንድ መጋረጆች ታደርጋለህ።",
    "8": "እያንዳንዱም መጋረጃ ርዝመቱ ሰላሳ ክንድ፥ እያንዳንዱም መጋረጃ ወርዱ አራት ክንድ ይሁን፤ የአስራ አንዱም መጋረጆች መጠናቸው ትክክል ይሁን።",
    "9": "አምስቱ መጋረጆች አንድ ሆነው ይጋጠሙ፥ ስድስቱም መጋረጆች እርስ በርሳቸው አንድ ሆነው ይጋጠሙ፤ ስድስተኛውም መጋረጃ በድንኳኑ ፊት ይደረብ።",
    "10": "ከተጋጠሙት መጋረጆች በአንደኛው መጋረጃ ዘርፍ ላይ አምሳ ቀለበቶች አድርግ፤ ደግሞ ከተጋጠሙት ከሌሎቹ በአንድኛው መጋረጃ ዘርፍ ላይ እንዲሁ አምሳ ቀለበቶች አድርግ።",
    "11": "አምሳም የናስ መያዣዎችን ስራ፥ መያዣዎችንም ወደ ቀለበቶች አግባቸው፥ ድንኳኑም አንድ እንዲሆን አጋጥመው።",
    "12": "ከድንኳኑ መጋረጆች የቀረ ትርፍ ግማሽ መጋረጃ በማደሪያው ጀርባ ይንጠልጠል።",
    "13": "ማደሪያውን እንዲሸፍን ከርዝመቱ በአንድ ወገን አንድ ክንድ፥ በአንድ ወገንም አንድ ክንድ ከድንኳኑ መጋረጆች የቀረው ትርፍ በማደሪያው ውጭ በወዲህና በወዲያ ይንጠልጠል።",
    "14": "ለድንኳኑም መደረቢያ ከቀይ አውራ በግ ቁርበት፥ ከዚያም በላይ ሌላ መደረቢያ ከአቆስጣ ቁርበት አድርግ።",
    "15": "ለማደሪያውም የሚቆሙትን ሳንቆች ከግራር እንጨት አድርግ።",
    "16": "የሳንቃው ሁሉ ርዝመቱ አስር ክንድ፥ ወርዱም አንድ ክንድ ተኩል ይሁን።",
    "17": "ለእያንዳንዱም ሳንቃ አንዱን በአንዱ ላይ የሚያያይዙ ሁለት ማጋጠሚያዎች ይሁኑለት፤ ለማደሪያው ሳንቆች ሁሉ እንዲሁ አድርግ።",
    "18": "ለማደሪያውም በደቡብ ወገን ሃያ ሳንቆችን አድርግ።",
    "19": "ከሃያውም ሳንቆች በታች አርባ የብር እግሮችን አድርግ፤ ከእያንዳንዱ ሳንቃ በታች ለሁለት ማጋጠሚያዎች ሁለት እግሮች ይሁኑ።",
    "20": "ለማደሪያው ለሁለተኛው ወገን በሰሜን በኩል ሃያ ሳንቆች፥",
    "21": "ለእነርሱም አርባ የብር እግሮች ይሁኑ፤ ከእያንዳንዱም ሳንቃ በታች ሁለት እግሮች ይሁኑ።",
    "22": "ለማደሪያውም በምእራቡ ወገን በስተ ኋላ ስድስት ሳንቆችን አድርግ።",
    "23": "ለማደሪያውም ለሁለቱ ማእዘን በስተ ኋላ ሁለት ሳንቆችን አድርግ።",
    "24": "ከታችም እስከ ላይ እስከ አንደኛው ቀለበት ድረስ አንዱ ሳንቃ ድርብ ይሁን፤ እንዲሁም ለሁለቱ ይሁን፤ እነርሱም ለሁለቱ ማእዘን ይሆናሉ።",
    "25": "ስምንት ሳንቆችና አስራ ስድስት የብር እግሮቻቸው ይሁኑ፤ ከእያንዳንዱም ሳንቃ በታች ሁለት እግሮች ይሆናሉ።",
    "26": "ከግራርም እንጨት በማደሪያው በአንድ ወገን ላሉት ሳንቆች አምስት መወርወሪያዎች፥",
    "27": "በማደሪያውም በሁለተኛው ወገን ላሉት ሳንቆች አምስት መወርወሪያዎች፥ በማደሪያውም በስተ ኋላ በምእራብ ወገን ላሉት ሳንቆች አምስት መወርወሪያዎች አድርግ።",
    "28": "መካከለኛውም መወርወሪያ በሳንቆች መካከል ከዳር እስከ ዳር ይለፍ።",
    "29": "ሳንቆቹንም በወርቅ ለብጣቸው፤ ቀለበቶቻቸውንም የመወርወሪያ ቤት እንዲሆኑላቸው ከወርቅ ስራቸው፤ መወርወሪያዎችንም በወርቅ ለብጣቸው።",
    "30": "ማደሪያውንም በተራራ እንዳሳየሁህ ምሳሌ አቁም።",
    "31": "መጋረጃውንም ከሰማያዊ ከሃምራዊም ከቀይም ግምጃ ከተፈተለ ከጥሩ በፍታም አድርግ፤  ብልህ ሰራተኛ እንደሚሰራ ኪሩቤል በእርሱ ላይ ይሁኑ።",
    "32": "በወርቅ በተለበጡት ከግራር እንጨትም በተሰሩት በአራቱ ምሰሶች ላይ ስቀለው ኩላቦቻቸውም ከወርቅ፥ አራቱም እግሮቻቸው ከብር የተሰሩ ይሁኑ።",
    "33": "መጋረጃውንም ከመያዣዎቹ በታች ታንጠለጥለዋለህ፥ በመጋረጃውም ውስጥ የምስክርን ታቦት አግባው መጋረጃውም በቅድስቱና በቅድስተ ቅዱሳኑ መካከል መለያ ይሁናችሁ።",
    "34": "በቅድስተ ቅዱሳኑም ውስጥ የስርየት መክደኛውን በምስክሩ ታቦት ላይ አድርግ።",
    "35": "ገበታውንም በመጋረጃው ውጭ፥ መቅረዙንም በገበታው ፊት ለፊት በማደሪያው በደቡብ ወገን አድርግ፤ ገበታውንም በሰሜን ወገን አድርገው።",
    "36": "ለድንኳኑም ደጃፍ ከሰማያዊ ከሃምራዊም ከቀይም ግምጃ ከተፈተለ ከጥሩ በፍታም በጥልፍ አሰራር የተሰራ መጋረጃ አድርግለት።",
    "37": "ለመጋረጃውም አምስት ምሰሶች ከግራር እንጨት አድርግ፥ በወርቅም ለብጣቸው፤ ኩላቦቻቸውም ከወርቅ የተሰሩ ይሁኑ፤ አምስትም እግሮች አድርግላቸው።"
}