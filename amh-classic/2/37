{
    "1": "ባስልኤልም ከግራር እንጨት ታቦቱን ሰራ፤ ርዝመቱም ሁለት ክንድ ተኩል፥ ወርዱም አንድ ክንድ ተኩል፥ ቁመቱም አንድ ክንድ ተኩል ነበረ።",
    "2": "በውስጥም በውጭም በጥሩ ወርቅ ለበጠው፤ በዙሪያውም የወርቅ አክሊል አደረገለት።",
    "3": "አራት የወርቅ ቀለበቶችም አደረገለት፤ እነርሱንም በአራቱ እግሮቹ ላይ አኖረ። በአንድ ወገን ሁለት ቀለበቶች፥ በሌላውም ወገን ሁለት ቀለበቶች ሆኑ።",
    "4": "መሎጊያዎቹንም ከግራር እንጨት ሰራ፥ በወርቅም ለበጣቸው።",
    "5": "ታቦቱንም ለመሸከም በታቦቱ አጠገብ ባሉት ቀለበቶች መሎጊያዎቹን አገባ።",
    "6": "ከጥሩ ወርቅም ርዝመቱ ሁለት ክንድ ተኩል፥ ወርዱም አንድ ክንድ ተኩል የሆነ የስርየት መክደኛ ሰራ።",
    "7": "ሁለት ኪሩቤልንም ከተቀጠቀጠ ወርቅ ሰራ፤ በስርየት መክደኛውም ላይ በሁለት ወገን አደረጋቸው።",
    "8": "ከስርየት መክደኛውም ጋር አንዱን ኪሩብ በአንድ ወገን፥ ሁለተኛውንም ኪሩብ በሌላው ወገን አድርጎ በአንድ ላይ ሰራቸው።",
    "9": "ኪሩቤልም ክንፎቻቸውን ወደ ላይ የዘረጉ ሆኑ፥ የስርየት መክደኛውንም በክንፎቻቸው ሸፈኑ፥ እርስ በርሳቸውም ተያዩ፤ የኪሩቤልም ፊቶቻቸው ወደ መክደኛው ተመለከቱ።",
    "10": "ርዝመቱ ሁለት ክንድ፥ ወርዱም አንድ ክንድ፥ ቁመቱም አንድ ክንድ ተኩል የሆነውን ገበታ ከግራር እንጨት ሰራ።",
    "11": "በጥሩም ወርቅ ለበጠው፥ በዙሪያውም የወርቅ አክሊል አደረገለት።",
    "12": "በዙሪያውም አንድ ጋት የሚያህል ክፈፍ አደረገለት፤ የወርቅም አክሊል በክፈፉ ዙሪያ አደረገለት።",
    "13": "አራትም የወርቅ ቀለበቶች አደረገለት፤ ቀለበቶቹንም አራቱ እግሮቹ ባሉበት በአራቱ ማእዘኖች አደረገ።",
    "14": "ገበታውንም ለመሸከም መሎጊያዎቹ እንዲሰኩባቸው ቀለበቶች በክፈፉ አቅራቢያ ነበሩ።",
    "15": "ገበታውንም ይሸከሙባቸው ዘንድ መሎጊያዎቹን ከግራር እንጨት ሰርቶ በወርቅ ለበጣቸው።",
    "16": "ለማፍሰሻም ይሆኑ ዘንድ በገበታው ላይ የሚኖሩትን እቃዎች፥ ወጭቶቹንና ጭልፋዎቹን ፅዋዎቹንም መቅጃዎቹንም፥ ከጥሩ ወርቅ አደረጋቸው።",
    "17": "መቅረዙንም ከጥሩ ወርቅ አደረገ፤ መቅረዙንም ከእግሩና ከአገዳው ጋር በተቀረፀ ስራ አደረገ፤ ፅዋዎቹን፥ ጉብጉቦቹን፥ አበቦቹን ከዚያው በአንድነት አደረገ።",
    "18": "በስተ ጎኑም ስድስት ቅርንጫፎች ወጡለት፤ ሶስቱ የመቅረዙ ቅርንጫፎች በአንድ ወገን፥ ሶስቱም የመቅረዙ ቅርንጫፎች በሌላ ወገን ወጡ።",
    "19": "በአንደኛው ቅርንጫፍ ጉብጉቡንና አበባውን ሶስትም የለውዝ አበባ የሚመስሉትን ፅዋዎች፥ በሁለተኛውም ቅርንጫፍ ጉብጉቡንና አበባውን ሶስትም የለውዝ አበባ የሚመስሉትን ፅዋዎች፥ እንዲሁም ከመቅረዙ ለወጡ ለስድስቱ ቅርንጫፎች አደረገ።",
    "20": "በመቅረዙም ጉብጉቦቹንና አበቦቹን አራትም የለውዝ አበባ የሚመስሉትን ፅዋዎች አደረገ።",
    "21": "ከመቅረዙ ለወጡ ለስድስት ቅርንጫፎች ከሁለት ቅርንጫፎች በታች አንድ ሆኖ የተሰራ አንድ ጉብጉብ፥ ከሁለትም ቅርንጫፎች በታች አንድ ሆኖ የተሰራ አንድ ጉብጉብ፥ ደግሞ ከሁለት ቅርንጫፎች በታች አንድ ሆኖ የተሰራ አንድ ጉብጉብ ነበረ።",
    "22": "ጉብጉቦቹና ቅርንጫፎቹ ከእርሱ ጋር አንድ ነበሩ፤ ሁሉም አንድ ሆኖ ከተቀረፀ ከጥሩ ወርቅ ተሰርቶ ነበር።",
    "23": "ሰባቱንም መብራቶች መኮስተሪያዎቹንም፥ የኩስታሪ ማድረጊያዎቹንም ከጥሩ ወርቅ ሰራ።",
    "24": "መቅረዙንም እቃውንም ሁሉ ከአንድ መክሊት ጥሩ ወርቅ አደረገ።",
    "25": "የእጣን መሰዊያ ከግራር እንጨት ሰራ፤ ርዝመቱ አንድ ክንድ፥ ስፋቱ አንድ ክንድ፥ አራት ማእዘን ነበረ፤ ከፍታውም ሁለት ክንድ ነበረ፤ ቀንዶቹም ከእርሱ ጋር በአንድነት የተሰሩ ነበሩ።",
    "26": "ላይኛውንና የግድግዳውንም ዙሪያ ቀንዶቹንም በጥሩ ወርቅ ለበጠው፤ በዙሪያውም የወርቅ ክፈፍ አደረገበት።",
    "27": "ከክፈፉም በታች ሁለት የወርቅ ቀለበቶች አደረገበት፥ በዚህና በዚያ በሁለቱም ጎን አደረጋቸው፤ ለመሸከምም የመሎጊያዎች ስፍራ ነበሩ።",
    "28": "መሎጊያዎቹንም ከግራር እንጨት አደረገ፥ በወርቅም ለበጣቸው።",
    "29": "የተቀደሰውንም የቅብአቱን ዘይት፥ ጥሩውንም የጣፋጭ ሽቱ እጣን በቀማሚ ብልሃት እንደ ተሰራ አደረገ።"
}