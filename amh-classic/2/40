{
    "1": "እግዚአብሔርም ሙሴን እንዲህ ሲል ተናገረው፦",
    "2": "ከመጀመሪያው ወር በፊተኛው ቀን የመገናኛውን ድንኳን ማደሪያ ትተክላለህ።",
    "3": "በእርሱም ውስጥ የምስክሩን ታቦት ታኖራለህ፥ ታቦቱንም በመጋረጃ ትጋርዳለህ።",
    "4": "ገበታውንም አግብተህ በእርሱ ላይ የሚኖረውን እቃ ታሰናዳለህ፤ መቅረዙንም አግብተህ ቀንዲሎቹን ትለኩሳለህ።",
    "5": "ለእጣንም የሚሆነውን የወርቅ መሰዊያ በምስክሩ ታቦት ፊት ታኖራለህ፥ በማደሪያውም ደጃፍ ፊት መጋረጃውን ትጋርዳለህ።",
    "6": "ለሚቃጠል መስዋእት የሚሆነውንም መሰዊያ በመገናኛው ድንኳን በማደሪያው ደጅ ፊት ታኖረዋለህ።",
    "7": "የመታጠቢያውን ሰንም በመገናኛው ድንኳንና በመሰዊያው መካከል አኑረህ ውሃ ትጨምርበታለህ።",
    "8": "በዙሪያውም አደባባዩን ትተክላለህ፥ የአደባባዩንም ደጃፍ መጋረጃ ትዘረጋለህ።",
    "9": "የቅብአቱንም ዘይት ወስደህ ማደሪያውን በእርሱም ያለውን ሁሉ ትቀባለህ፥ እርሱንም እቃውንም ሁሉ ትቀድሳለህ፤ ቅዱስም ይሆናል።",
    "10": "ለሚቃጠል መስዋእት የሚሆነውንም መሰዊያ እቃውንም ሁሉ ትቀባዋለህ፥ መሰዊያውንም ትቀድሳለህ፤ መሰዊያውም ቅድስተ ቅዱሳን ይሆናል።",
    "11": "የመታጠቢያውን ሰንና መቀመጫውን ቀብተህ ትቀድሳለህ።",
    "12": "አሮንንና ልጆቹንም ወደ መገናኛው ድንኳን ደጃፍ አቅርበህ በውሃ ታጥባቸዋለህ።",
    "13": "የተቀደሰውንም ልብስ አሮንን ታለብሰዋለህ፤ በክህነትም ያገለግለኝ ዘንድ ቀብተህ ትቀድሰዋለህ።",
    "14": "ልጆቹንም አቅርበህ ሸሚዞችን ታለብሳቸዋለህ፤",
    "15": "በክህነትም ያገለግሉኝ ዘንድ አባታቸውን እንደ ቀባህ ትቀባቸዋለህ፤ መቀባታቸውም ለልጅ ልጃቸው ለዘላለም ክህነት ይሆንላቸዋል።",
    "16": "ሙሴም እንዲሁ አደረገ፤ እግዚአብሔር እንዳዘዘው ሁሉ እንዲሁ አደረገ።",
    "17": "እንዲህም ሆነ፤ በሁለተኛው አመት በፊተኛው ወር በመጀመሪያው ቀን ማደሪያው ተተከለ።",
    "18": "እግዚአብሔርም እንዳዘዘው ሙሴ ማደሪያውን ተከለ፥ እግሮቹንም አኖረ፥ ሳንቆቹንም አቆመ፥ መወርወሪያዎቹንም አደረገባቸው፥ ምሰሶቹንም አቆመ።",
    "19": "ድንኳኑንም በማደሪያው ላይ ዘረጋ፥ የድንኳኑን መደረቢያ በላዩ አደረገበት።",
    "20": "እግዚአብሔርም ሙሴን እንዳዘዘው ፅላቱን ወስዶ በታቦቱ ውስጥ አኖረው፥ መሎጊያዎቹን በታቦቱ ዘንድ አደረገ፥ የስርየት መክደኛውንም በታቦቱ ላይ አኖረው",
    "21": "ታቦቱን ወደ ማደሪያው አገባ፥ የሚሸፍነውንም መጋረጃ አድርጎ የምስክሩን ታቦት ሸፈነ።",
    "22": "እግዚአብሔርም ሙሴን እንዳዘዘው ገበታውን በመገናኛው ድንኳን ውስጥ፥ ከመጋረጃው ውጭ፥ በማደሪያው በሰሜን በኩል አኖረው፤",
    "23": "እንጀራውን በላዩ በእግዚአብሔር ፊት አሰናዳ።",
    "24": "እግዚአብሔርም ሙሴን እንዳዘዘው መቅረዙን በመገናኛው ድንኳን ውስጥ፥ በገበታው ፊት ለፊት፥ በማደሪያው በደቡብ በኩል አኖረ፤",
    "25": "ቀንዲሎቹን በእግዚአብሔር ፊት ለኮሰ።",
    "26": "እግዚአብሔርም ሙሴን እንዳዘዘው የወርቁን መሰዊያ በመገናኛው ድንኳን ውስጥ በመጋረጃው ፊት አኖረ፤",
    "27": "የጣፋጩን ሽቱ እጣን አጠነበት።",
    "28": "እግዚአብሔርም ሙሴን እንዳዘዘው በማደሪያው ደጃፍ ፊት መጋረጃውን ዘረጋ።",
    "29": "ለሚቃጠል መስዋእት የሚሆነውን መሰዊያ በመገናኛው ድንኳን በማደሪያው ደጅ ፊት አኖረ፥ የሚቃጠለውንና የእህልን መስዋእት ሰዋበት።",
    "30": "እግዚአብሔርም ሙሴን እንዳዘዘው የመታጠቢያውን ሰን በመገናኛው ድንኳንና በመሰዊያው መካከል አኖረ፥ ለመታጠቢያም ውሃን ጨመረበት።",
    "31": "በእርሱም ሙሴና አሮን ልጆቹም እጆቻቸውንና እግሮቻቸውን ታጠቡ",
    "32": "ወደ መገናኛው ድንኳን በገቡ ጊዜ፥ ወደ መሰዊያውም በቀረቡ ጊዜ ይታጠቡ ነበር።",
    "33": "በማደሪያውና በመሰዊያውም ዙሪያ አደባባዩን ተከለ፤ የአደባባዩንም ደጃፍ መጋረጃ ዘረጋ። እንዲሁም ሙሴ ስራውን ፈፀመ።",
    "34": "ደመናውም የመገናኛውን ድንኳን ከደነ፥ የእግዚአብሔርም ክብር ማደሪያውን ሞላ።",
    "35": "ደመናውም በላዩ ስለ ነበረ የእግዚአብሔርም ክብር ማደሪያውን ስለ ሞላ ሙሴ ወደ መገናኛው ድንኳን ይገባ ዘንድ አልቻለም።",
    "36": "ደመናውም ከማደሪያው በተነሳ ጊዜ የእስራኤል ልጆች በመንገዳቸው ሁሉ ይጓዙ ነበር።",
    "37": "ደመናው ባይነሳ እስከሚነሳበት ቀን ድረስ አይጓዙም ነበር።",
    "38": "በመንገዳቸውም ሁሉ በእስራኤል ቤት ሁሉ ፊት የእግዚአብሔር ደመና በማደሪያው ላይ በቀን ነበረና፥ እሳትም በሌሊት በዚያ ላይ ነበረና።"
}