{
    "1": "ህዝቡም ሙሴ ከተራራው ሳይወርድ እንደ ዘገየ ባዩ ጊዜ፥ ወደ አሮን ተሰብስበው፦ ይህ ከግብፅ ምድር ያወጣን ሰው ሙሴ ምን እንደ ሆነ አናውቅምና ተነስተህ በፊታችን የሚሄዱ አማልክት ስራልን አሉት።",
    "2": "አሮንም፦ በሚስቶቻችሁ በወንዶችና በሴቶች ልጆቻችሁም ጆሮ ያሉትን የወርቅ ቀለበቶች ሰብራችሁ አምጡልኝ አላቸው።",
    "3": "ህዝቡም ሁሉ በጆሮቻቸው ያሉትን የወርቅ ቀለበቶች ሰብረው ወደ አሮን አመጡለት።",
    "4": "ከእጃቸውም ተቀብሎ በመቅረጫ ቀረፀው፥ ቀልጦ የተሰራ ጥጃም አደረገው፤ እርሱም፦ እስራኤል ሆይ፥ እነዚህ ከግብፅ ምድር ያወጡህ አማልክትህ ናቸው አላቸው።",
    "5": "አሮንም ባየው ጊዜ መሰዊያን በፊቱ ሰራ፤ አሮንም፦ ነገ የእግዚአብሔር በአል ነው ሲል አወጀ።",
    "6": "በነጋውም ማልደው ተነስተው የሚቃጠል መስዋእት ሰዉ፥ የደህነትም መስዋእት አቀረቡ፤ ህዝቡም ሊበሉና ሊጠጡ ተቀመጡ፥ ሊዘፍኑም ተነሱ።",
    "7": "እግዚአብሔርም ሙሴን፦ ከግብፅ ምድር ያወጣኸው ህዝብህ ሃጢአት ሰርተዋልና ሂድ፥ ውረድ።",
    "8": "ካዘዝኋቸው መንገድ ፈጥነው ፈቀቅ አሉ፤ ቀልጦ የተሰራ የጥጃ ምስል ለራሳቸው አደረጉ፥ ሰገዱለትም፥ ሰዉለትም፦ እስራኤል ሆይ፥ እነዚህ ከግብፅ ምድር ያወጡህ አማልክትህ ናቸው አሉ ሲል ተናገረው።",
    "9": "እግዚአብሔርም ሙሴን፦ እኔ ይህን ህዝብ አየሁት፥ እነሆም አንገተ ደንዳና ህዝብ ነው።",
    "10": "አሁንም ቁጣዬ እንዲቃጠልባቸው እንዳጠፋቸውም ተወኝ፤ አንተንም ለታላቅ ህዝብ አደርግሃለሁ አለው።",
    "11": "ሙሴም በእግዚአብሔር በአምላኩ ፊት ፀለየ፥ አለም፦ አቤቱ፥ ቁጣህ በታላቅ ሃይልና በፅኑ እጅ ከግብፅ ምድር ባወጣኸው በህዝብህ ላይ ስለ ምን ተቃጠለ?",
    "12": "ግብፃውያንስ፦ በተራራ መካከል ሊገድላቸው፥ ከምድርም ፊት ሊያጠፋቸው ለክፋት አወጣቸው ብለው ስለ ምን ይናገራሉ? ከመአትህ ተመለስ፥ ለህዝብህም በክፋታቸው ላይ ራራ።",
    "13": "ዘራችሁን እንደ ሰማይ ከዋክብት አበዛለሁ፥ ይህችንም የተናገርኋትን ምድር ሁሉ ለዘራችሁ እሰጣታለሁ፥ ለዘላለምም ይወርሱአታል ብለህ በራስህ የማልህላቸውን ባርያዎችህን አብርሃምንና ይስሃቅን እስራኤልንም አስብ።",
    "14": "እግዚአብሔርም በህዝቡ ላይ ሊያደርግ ስላሰበው ክፋት ራራ።",
    "15": "ሙሴም ተመለሰ፥ ሁለቱንም የምስክር ፅላቶች በእጁ ይዞ ከተራራው ወረደ፤ ፅላቶቹም በዚህና በዚያ በሁለት ወገን ተፅፎባቸው ነበር።",
    "16": "ፅላቶቹም የእግዚአብሔር ስራ ነበሩ፤ ፅህፈቱም በፅላቶች ላይ የተቀረፀባቸው የእግዚአብሔር ፅህፈት ነበረ።",
    "17": "ኢያሱም እልል ሲሉ የህዝቡን ድምፅ ሰምቶ ሙሴን፦ የሰልፍ ድምፅ በሰፈሩ ውስጥ አለ አለው።",
    "18": "እርሱም፦ ይህ የድል ነሺዎች ወይም የድል ተነሺዎች ድምፅ አይደለም፥ ነገር ግን የዘፈን ድምፅ እሰማለሁ አለው።",
    "19": "እንዲህም ሆነ፤ ወደ ሰፈሩ ሲቀርብ ጥጃውንም ዘፈኑንም አየ፤ የሙሴም ቁጣ ተቃጠለ፥ ፅላቶቹንም ከእጁ ጥሎ ከተራራው በታች ሰበራቸው።",
    "20": "የሰሩትንም ጥጃ ወስዶ በእሳት አቀለጠው፥ እንደ ትቢያም እስኪሆን ድረስ ፈጨው፥ በውሃውም ላይ በተነው፥ ለእስራኤልም ልጆች አጠጣው።",
    "21": "ሙሴም አሮንን፦ ይህን ታላቅ ሃጢአት ታመጣበት ዘንድ ይህ ህዝብ ምን አደረገህ? አለው።",
    "22": "አሮንም እንዲህ አለ፦ ጌታዬ ሆይ፥ ቁጣህ አይቃጠል፤ ይህ ህዝብ ክፋትን እንዲወድድ አንተ ታውቃለህ።",
    "23": "እርሱም፦ ይህ ከግብፅ ምድር ያወጣን ሰው ሙሴ ምን እንደ ሆነ አናውቅምና በፊታችን የሚሄዱ አማልክት ስራልን አሉኝ።",
    "24": "እኔም፦ ከእናንተ ወርቅ ያለው ሰው ከእርሱ ሰብሮ ያምጣልኝ አልኋቸው፤ ሰጡኝም፤ በእሳትም ላይ ጣልሁት፥ ይህም ጥጃ ወጣ።",
    "25": "ሙሴም በጠላቶቻቸው ፊት እንዲነወሩ አሮን ስድ ለቅቋቸዋልና ህዝቡ ስድ እንደ ተለቀቁ ባየ ጊዜ፥",
    "26": "በሰፈሩ ደጅ ቆሞ፦ የእግዚአብሔር ወገን የሆነ ወደ እኔ ይምጣ! አለ፤ የሌዊም ልጆች ሁሉ ወደ እርሱ ተሰበሰቡ።",
    "27": "እርሱም፦ የእስራኤል አምላክ እግዚአብሔር እንዲህ ይላል፦ የእናንተ ሰው ሁሉ ሰይፉን በወገቡ ላይ ይታጠቅ፥ በሰፈሩም ውስጥ በዚህና በዚያ ከበር እስከ በር ተመላለሱ፥ የእናንተም ሰው ሁሉ ወንድሙን ወዳጁንም ጎረቤቱንም ይግደል አላቸው።",
    "28": "የሌዊም ልጆች ሙሴ እንዳለ አደረጉ፤ በዚያም ቀን ከህዝቡ ሶስት ሺህ ሰዎች ሞቱ።",
    "29": "ሙሴም፦ ዛሬ በረከትን እንዲያወርድላችሁ እያንዳንዳችሁ በልጃችሁና በወንድማችሁ ላይ ዛሬ እጃችሁን ለእግዚአብሔር ቅዱስ አድርጉ አለ።",
    "30": "በነጋውም ሙሴ ለህዝቡ፦ እናንተ ታላቅ ሃጢአት ሰርታችኋል፤ አሁንም ወደ እግዚአብሔር እወጣለሁ፤ ምናልባት ሃጢአታችሁን አስተሰርይላችኋለሁ አላቸው።",
    "31": "ሙሴም ወደ እግዚአብሔር ተመልሶ፦ ወዮ! እኒህ ህዝብ ታላቅ ሃጢአት ሰርተዋል፥ ለራሳቸውም የወርቅ አማልክት አድርገዋል፤",
    "32": "አሁን ይህን ሃጢአታቸውን ይቅር በላቸው፤ ያለዚያ ግን ከፃፍኸው መፅሃፍህ እባክህ ደምስሰኝ አለ።",
    "33": "እግዚአብሔርም ሙሴን፦ የበደለኝን እርሱን ከመፅሃፌ እደመስሰዋለሁ።",
    "34": "አሁንም ሂድ፥ ይህንም ህዝብ ወደ ነገርሁህ ምራ፤ እነሆ መልአኬ በፊትህ ይሄዳል ነገር ግን በምጎበኝበት ቀን ሃጢአታቸውን አመጣባቸዋለሁ አለው።",
    "35": "አሮን የሰራውን ጥጃ ስለ ሰሩ እግዚአብሔር ህዝቡን ቀሰፈ።"
}