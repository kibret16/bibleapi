{
    "1": "ለመቅደስም ማገልገያ ስራ ሁሉ ያደርጉ ዘንድ እንዲያውቁ እግዚአብሔር ጥበብንና ማስተዋልን የሰጣቸው ባስልኤልና ኤልያብ በልባቸው ጥበበኞችም ሁሉ እግዚአብሔር እንዳዘዘው ነገር ሁሉ አደረጉ።",
    "2": "ሙሴም ባስልኤልንና ኤልያብን፥ እግዚአብሔርም በልቡ ጥበብን ያደረገለትን በልብ ጥበበኛ ሰው ሁሉ፥ ስራውንም ለመስራት ይቀርብ ዘንድ ልቡ ያስነሳውን ሁሉ ጠራቸው።",
    "3": "እነርሱም የእስራኤል ልጆች ለመቅደስ ማገልገያ ስራ ያመጡትን ስጦታ ሁሉ ይሰሩ ዘንድ ከሙሴ ተቀበሉ። እነዚያም እንደ ፈቃዳቸው ማለዳ ማለዳ ስጦታውን ገና ወደ እርሱ ያመጡ ነበር።",
    "4": "የመቅደሱንም ስራ የሚሰሩ ጠቢባን ሁሉ የሚያደርጉትን ስራ ትተው መጡ፥",
    "5": "እነርሱም ሙሴን፦ እግዚአብሔር ለማገልገያ ስራ ይደረግ ዘንድ ላዘዘው ከሚበቃ ይልቅ እጅግ የሚበልጥ ህዝቡ አመጡ ብለው ተናገሩት።",
    "6-7": "ያመጡትም ነገር ስራን ሁሉ ለመፈፀም በቅቶ ገና ይተርፍ ስለ ነበረ ሙሴ አዘዘና፦ ወንድ ወይም ሴት ለመቅደስ ስጦታ ከዚህ የበለጠ የሚያመጣ አይኑር ብሎ በሰፈሩ ውስጥ አሳወጀ። ህዝቡም እንዳያመጡ ተከለከሉ።",
    "8": "በእነርሱም ዘንድ ያሉት ስራ ሲሰሩ የነበሩት በልባቸው ጥበበኞች ሁሉ ማደሪያውን ከአስር መጋረጆች ሰሩ፤ እነርሱንም ከተፈተለ ከጥሩ በፍታ፥ ከሰማያዊም ከሃምራዊም ከቀይም ግምጃ ሰሩ፤ በእነርሱም ላይ ብልህ ሰራተኛ እንደሚሰራ ኪሩቤልን አደረጉባቸው።",
    "9": "የእያንዳንዱ መጋረጃ ርዝመት ሃያ ስምንት ክንድ፥ ወርዱም አራት ክንድ ነበረ የመጋረጆቹ ሁሉ ልክ ትክክል ነበረ።",
    "10": "አምስቱንም መጋረጆች እርስ በርሳቸው አጋጠሙ፤ አምስቱንም መጋረጆች እንዲሁ እርስ በርሳቸው አጋጠሙ።",
    "11": "ከሚጋጠሙትም መጋረጆች በአንደኛው መጋረጃ ዘርፍ ላይ የሰማያዊውን ግምጃ ቀለበቶች አደረጉ፤ ደግሞ ከተጋጠሙት ከሌሎቹ በአንደኛው መጋረጃ ዘርፍ ላይ እንዲሁ አደረጉ።",
    "12": "አምሳ ቀለበቶችንችን በአንድ መጋረጃ አደረጉ፤ አምሳውንም ቀለበቶች በሁለተኛው መጋረጃ ዘርፍ አደረጉ፤ ቀለበቶቹ እርስ በርሳቸው ፊት ለፊት የሚተያዩ ነበሩ።",
    "13": "አምሳም የወርቅ መያዣዎች ሰሩ፤ መጋረጆችንም እርስ በርሳቸው በመያዣዎች አጋጠሙአቸው፤ አንድ ማደሪያም ሆነ።",
    "14": "ከማደሪያውም በላይ ለድንኳን የሚሆኑ መጋረጆችን ከፍየል ጠጉር አደረጉ፤ አስራ አንድ መጋረጆች አደረጉ።",
    "15": "እያንዳንዱም መጋረጃ ርዝመቱ ሰላሳ ክንድ፥ እያንዳንዱም መጋረጃ ወርዱ አራት ክንድ ነበረ፤ የአስራ አንዱም መጋረጆች መጠናቸው ትክክል ነበረ።",
    "16": "አምስቱንም መጋረጆች እርስ በርሳቸው አንድ አድርገው፥ ስድስቱንም መጋረጆች አንድ አድርገው አጋጠሙአቸው።",
    "17": "ከተጋጠሙትም መጋረጆች በአንደኛው መጋረጃ ዘርፍ ላይ አምሳ ቀለበቶች አደረጉ፤ ደግሞ ከተጋጠሙት ከሌሎቹ በአንደኛው መጋረጃ ዘርፍ ላይ አምሳ ቀለበቶች አደረጉ።",
    "18": "ድንኳኑም አንድ እንዲሆን ያጋጥሙት ዘንድ አምሳ የናስ መያዣዎችን ሰሩ።",
    "19": "ለድንኳኑም መደረቢያ ከቀይ ከአውራ በግ ቁርበት፥ ከዚያም በላይ ሌላ መደረቢያ ከአቆስጣ ቁርበት አደረጉ፡፡",
    "20": "ለማደሪያውም ከግራር እንጨት የሚቆሙትን ሳንቆች አደረጉ።",
    "21": "የሳንቃው ሁሉ ርዝመቱ አስር ክንድ፥ ወርዱም አንድ ክንድ ተኩል ነበረ።",
    "22": "ለእያንዳንዱም ሳንቃ አንዱን በአንዱ ላይ የሚያያይዙ ሁለት ማጋጠሚያዎች ነበሩ፤ ለማደሪያው ሳንቆች ሁሉ እንዲሁ አደረጉ።",
    "23": "ለማደሪያውም በደቡብ ወገን ሃያ ሳንቆችን አደረጉ፤",
    "24": "ከሃያውም ሳንቆች በታች አርባ የብር እግሮች አደረጉ፤ ከእያንዳንዱም ሳንቃ በታች ለሁለቱ ማጋጠሚያዎች ሁለት እግሮች ነበሩ።",
    "25": "ለማደሪያው ለሁለተኛው ወገን በሰሜን በኩል ሃያ ሳንቆች አደረጉ፤",
    "26": "ለእነርሱም አርባ የብር እግሮች፥ ከእያንዳንዱም ሳንቃ በታች ሁለት እግሮች አደረጉ።",
    "27": "ለማደሪያውም በምእራቡ ወገን በስተ ኋላ ስድስት ሳንቆች አደረጉ።",
    "28": "ለማደሪያውም ለሁለቱ ማእዘን በስተ ኋላ ሁለት ሳንቆች አደረጉ።",
    "29": "ከታችም እስከ ላይ እስከ አንደኛው ቀለበት ድረስ አንድ ሳንቃ ድርብ ነበረ፤ ለሁለቱም ማእዘን እንዲሁ ሁለት ነበሩ።",
    "30": "ስምንት ሳንቆችና አስራ ስድስቱ የብር እግሮቻቸው፥ ከእያንዳንዱም ሳንቃ በታች ሁለት ሁለት እግሮች ነበሩ።",
    "31": "ከግራርም እንጨት በማደሪያው በአንደኛው ወገን ላሉት ሳንቆች አምስት መወርወሪያዎች፥",
    "32": "በማደሪያውም በሁለተኛው ወገን ላሉት ሳንቆች አምስት መወርወሪያዎች፥ ከማደሪያውም በስተ ኋላ በምእራቡ ወገን ላሉት ሳንቆች አምስት መወርወሪያዎች አደረጉ።",
    "33": "መካከለኛውንም መወርወሪያ በሳንቆቹ መካከል ከዳር እስከ ዳር አሳለፉ።",
    "34": "ሳንቆቹንም በወርቅ ለበጡአቸው ቀለበቶቻቸውንም የመወርወሪያ ቤት እንዲሆኑላቸው ከወርቅ አደረጉ፤ መወርወሪያዎቹንም በወርቅ ለበጡአቸው።",
    "35": "መጋረጃውንም ከሰማያዊና ከሃምራዊ ከቀይም ግምጃ፥ ከተፈተለም ከጥሩ በፍታ አደረጉ፤ ብልህ ሰራተኛ እንደሚሰራ ኪሩቤልን በእርሱ ላይ አደረጉ።",
    "36": "ከግራርም እንጨት አራት ምሰሶች አደረጉለት፥ በወርቅም ለበጡአቸው፤ ኩላቦቻቸው የወርቅ ነበሩ፤ ለእነርሱም አራት የብር እግሮች አደረጉ።",
    "37": "ለድንኳኑም ደጃፍ ከሰማያዊና ከሃምራዊ ከቀይም ግምጃ፥ ከተፈተለም ከጥሩ በፍታ በጥልፍ አሰራር የተሰራ መጋረጃ አደረጉ፤",
    "38": "አምስቱንም ምሰሶች፥ ኩላቦቻቸውንም አደረጉ፤ ጉልላቶቻቸውንና ዘንጎቻቸውንም በወርቅ ለበጡአቸው፤ አምስቱም እግሮቻቸው የናስ ነበሩ።"
}