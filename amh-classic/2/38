{
    "1": "ርዝመቱ አምስት ክንድ፥ ወርዱም አምስት ክንድ ለሚቃጠል መስዋእት የሚሆን መሰዊያን ከግራር እንጨት አደረገ፤ አራት ማእዘንም ነበረ፤ ከፍታው ሶስት ክንድ ነበረ።",
    "2": "ቀንዶቹንም በአራቱ ማእዘን አደረገበት፤ ቀንዶቹም ከእርሱ ጋር በአንድ የተሰሩ ነበሩ፤ በናስም ለበጠው።",
    "3": "የመሰዊያውንም እቃ ሁሉ፥ ምንቸቶቹንም፥ መጫሪያዎቹንም፥ ድስቶቹንም፥ ሜንጦቹንም፥ ማንደጃዎቹንም አደረገ፤ እቃውንም ሁሉ ከናስ አደረገ።",
    "4": "እንደ መረብ ሆኖም የተሰራ የናስ መከታ ለመሰዊያ አደረገ፤ መከታውም እስከ መሰዊያው እኩሌታ ይደርስ ዘንድ በመሰዊያው በሚዞረው በደረጃው ታች አደረገው።",
    "5": "ለናሱም መከታ ለአራቱ ማእዘን የመሎጊያዎች ስፍራ ይሆኑ ዘንድ አራት ቀለበቶች አደረገ።",
    "6": "መሎጊያዎቹንም ከግራር እንጨት ሰራ፥ በናስም ለበጣቸው።",
    "7": "ይሸከሙትም ዘንድ በመሰዊያ ጎን ባሉት ቀለበቶች ውስጥ መሎጊያዎቹን አገባ፤ ከሳንቆቹም ሰርቶ ባዶ አደረገው።",
    "8": "የመታጠቢያውን ሰንና መቀመጫውንም በመገናኛው ድንኳን ደጃፍ ከሚያገለግሉ ከሴቶች መስተዋት ከናስ አደረገ።",
    "9": "አደባባዩንም አደረገ፤ በደቡብ ወገን ርዝመቱ መቶ ክንድ የሆነ፥ የተፈተለ የጥሩ በፍታ መጋረጆች ነበሩ።",
    "10": "ከናስ የተሰሩ ሃያውን ምሰሶችና ሃያውን እግሮች አደረገ፤ የምሰሶቹንም ኩላቦችና ዘንጎች ከብር አደረገ።",
    "11": "በሰሜኑም ወገን መቶ ክንድ ርዝመት ያላቸውን መጋረጆች፥ ከናስም የተሰራ ሃያ ምሰሶችንና ሃያ እግሮችን፥ ለምሰሶቹም የብር ኩላቦችንና ዘንጎችን አደረገ።",
    "12": "በምእራብም ወገን አምሳ ክንድ ርዝመት ያላቸውን መጋረጆች፥ አስሩንም ምሰሶች፥ አስሩንም የናስ እግሮች፥ ለምሰሶቹም የብር ኩላቦችንና ዘንጎችን አደረገ።",
    "13": "በምስራቅም ወገን አምሳ ክንድ ርዝመት ያላቸውን መጋረጆች አደረገ።",
    "14": "በአንድ ወገንም የመጋረጆቹ ርዝመት አስራ አምስት ክንድ፥ ምሰሶቹም ሶስት፥ እግሮቹም ሶስት ነበሩ።",
    "15": "እንዲሁም በሁለተኛው ወገን፤ በአደባባዩ ደጅ በዚህና በዚያ አስራ አምስት ክንድ ርዝመት ያላቸው መጋረጆች፥ ሶስትም ምሰሶች፥ ሶስትም እግሮች ነበሩ።",
    "16": "በአደባባዩ ዙሪያ ያሉ መጋረጆች ሁሉ ከተፈተለ ከጥሩ በፍታ ተሰርተው ነበር።",
    "17": "የምሰሶቹም እግሮች የናስ፥ የምሰሶቹም ኩላቦችና ዘንጎች የብር ነበሩ፤ የምሰሶችም ጉልላቶች በብር ተለብጠው ነበር፤ በአደባባዩ ላሉ ምሰሶች ሁሉ የብር ዘንጎች ነበሩአቸው።",
    "18": "የአደባባዩም ደጅ መጋረጃ ከሰማያዊ ከሃምራዊም ከቀይም ግምጃ፥ ከጥሩም በፍታ በጥልፍ አሰራር የተሰራ ነበረ፤ ርዝመቱ ሃያ ክንድ ነበረ፥ ቁመቱም እንደ አደባባዩ መጋረጆች አምስት ክንድ ነበረ፤",
    "19": "ከናስ የተሰሩ ምሰሶቹም አራት፥ እግሮቹም አራት ነበሩ፤ ኩላቦቹ የብር ነበሩ፤ ጉልላቶቹና ዘንጎቹም በብር ተለብጠው ነበር።",
    "20": "የማደሪያውም ካስማዎች በዙሪያውም ያለ የአደባባዩ ካስማዎች የናስ ነበሩ።",
    "21": "በሙሴ ትእዛዝ ለሌዋውያን ማገልገል ሊሆን በካህኑ በአሮን ልጅ በኢታማር እጅ እንደ ተቆጠረው የማደሪያው፥ የምስክሩ ማደሪያ፥ እቃ ድምር ይህ ነው።",
    "22": "ከይሁዳ ነገድም የሆነ የሆር የልጅ ልጅ፥ የኡሪ ልጅ ባስልኤል እግዚአብሔር ለሙሴ ያዘዘውን ሁሉ አደረገ።",
    "23": "ከእርሱም ጋር ከዳን ነገድ የሆነ የአሂሳሚክ ልጅ ኤልያብ ነበረ፤ እርሱም የቅርፅ ሰራተኛና ብልህ ሰራተኛ፥ በሰማያዊ በሃምራዊም በቀይም ግምጃ፥ በጥሩም በፍታ የሚሰራ ጠላፊ ነበረ።",
    "24": "የተሰጠው ወርቅ ሁሉ፥ በመቅደሱ ስራ ሁሉ የተደረገው ወርቅ፥ እንደ መቅደሱ ሰቅል ሚዛን ሃያ ዘጠኝ መክሊት ሰባት መቶ ሰላሳ ሰቅል ነበረ።",
    "25": "በማህበሩም ከሚቆጠሩት የተገኘ ብር፥ እንደ መቅደሱ ሰቅል ሚዛን፥ መቶ መክሊትና አንድ ሺህ ሰባት መቶ ከሰባ አምስት ሰቅል ነበረ።",
    "26": "እንደ መቅደሱ ሰቅል ሚዛን፥ የሰቅል ግማሽ ከተቆጠረው ከእያንዳንዱ ሰው የተሰጠ ነው፤ ከሃያ አመት ጀምሮ ከዚያም በላይ የተቆጠሩት ሁሉ ስድስት መቶ ሶስት ሺህ አምስት መቶ አምሳ ሰዎች ነበሩ።",
    "27": "መቶውም የብር መክሊት የመቅደሱንና የመጋረጃውን እግሮች ለመስራት ነበረ፤ ከመቶውም መክሊት መቶ እግሮች አደረገ፤ ለአንድ እግርም አንድ መክሊት ነበረ።",
    "28": "ከሺህ ሰባት መቶ ሰባ አምስት ሰቅል የምሰሶቹን ኩላቦችና ዘንጎች አደረገ፥ የምሰሶቹንም ጉልላቶች ለበጠ።",
    "29": "የተሰጠውም ናስ ሰባ መክሊትና ሁለት ሺህ አራት መቶ ሰቅል ነበረ።",
    "30": "ከእርሱም የመገናኛውን ድንኳን ደጃፍ እግሮች፥ የናሱንም መሰዊያ፥ ለእርሱም የሆነውን የናሱን መከታ፥ የመሰዊያውንም እቃ ሁሉ፥",
    "31": "በአደባባዩ ዙሪያ ያሉትን እግሮች፥ የአደባባዩንም ደጃፍ እግሮች፥ የማደሪያውንም ካስማዎች ሁሉ በአደባባዩ ዙሪያም ያሉትን ካስማዎች ሁሉ አደረገ።"
}