{
    "1": "እግዚአብሔርም ሙሴን፦ በፈርኦንና በግብፅ ላይ ገና አንዲት መቅሰፍት አመጣለሁ፥ ከዚያ ወዲያም ይለቅቃችኋል፤ ሲለቅቃችሁም አባርሮ ይሰድዳችኋል።",
    "2": "ወንዱ ከወዳጁ ሴቲቱም ከወዳጅዋ የብርና የወርቅ እቃ ይሹ ዘንድ በህዝቡ ጆሮ ተናገር አለው።",
    "3": "እግዚአብሔርም በግብፃውያን ፊት ለህዝቡ ሞገስን ሰጠው። ሙሴም በፈርኦን ባርያዎችና በህዝቡ ፊት በግብፅ አገር እጅግ የከበረ ሰው ነበረ።",
    "4": "ሙሴም አለ፦ እግዚአብሔር እንዲህ ይላል፦ በእኩል ሌሊት እኔ በግብፅ መካከል እወጣለሁ፤",
    "5": "በግብፅም አገር ያለ በኩር ሁሉ፥ በዙፋኑ ከሚቀመጠው ከፈርኦን በኩር ጀምሮ በወፍጮ እግር እስካለችው እስከ ባርያይቱ በኩር ድረስ፥ የከብቱም በኩር ሁሉ ይሞታል።",
    "6": "በግብፅም አገር ሁሉ አስቀድሞ እንደ እርሱ ያልሆነ ኋላም ደግሞ የማይሆን ታላቅ ጩኸት ይሆናል።",
    "7": "እግዚአብሔር ግን በግብፃውያንና በእስራኤል መካከል እንዲለይ እንድታውቁ በእስራኤል ልጆች መካከል ከሰው ጀምሮ እስከ እንስሳ ድረስ ውሻ ምላሱን አያንቀሳቅስባቸውም።",
    "8": "እነዚህም ባርያዎችህ ሁሉ፦ አንተ ውጣ የሚከተሉህም ህዝብ ሁሉ ይውጡ እያሉ ወደ እኔ ይወርዳሉ፥ ለእኔም ይሰግዳሉ፤ ከዚያም በኋላ እወጣለሁ። ሙሴም በፅኑ ቁጣ ከፈርኦን ዘንድ ወጣ።",
    "9": "እግዚአብሔርም ሙሴን፦ ተአምራቴ በግብፅ አገር ብዙ እንዲሆን ፈርኦን አይሰማችሁም አለው።",
    "10": "ሙሴና አሮንም እነዚህን ተአምራቶች ሁሉ በፈርኦን ፊት አደረጉ እግዚአብሔር የፈርኦንን ልብ አፀና፥ የእስራኤልንም ልጆች ከአገሩ አልለቀቀም።"
}