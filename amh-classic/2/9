{
    "1": "እግዚአብሔርም ሙሴን አለው፦ ወደ ፈርኦን ዘንድ ገብተህ ንገረው፦ የእብራውያን አምላክ እግዚአብሔር እንዲህ ይላል፦ ያገለግሉኝ ዘንድ ህዝቤን ልቀቅ።",
    "2": "ልትለቅቃቸውም እንቢ ብትል ብትይዛቸውም፥",
    "3": "እነሆ የእግዚአብሔር እጅ በሜዳ ውስጥ ባሉት በከብቶችህ፥ በፈረሶችም በአህዮችም በግመሎችም በበሬዎችም በበጎችም ላይ ትሆናለች፤ ብርቱ ቸነፈርም ይወርዳል።",
    "4": "እግዚአብሔርም በእስራኤልና በግብፅ ከብቶች መካከል ይለያል፤ ከእስራኤልም ልጆች ከብት አንዳች አይጠፋም።",
    "5": "እግዚአብሔርም፦ ነገ እግዚአብሔር ይህን ነገር በምድር ላይ ያደርጋል ብሎ ጊዜን ወሰነ።",
    "6": "እግዚአብሔርም ያንን ነገር በነጋው አደረገ፥ የግብፅም ከብት ሁሉ ሞተ፤ ከእስራኤል ልጆች ከብት ግን አንድ ስንኳ አልሞተም።",
    "7": "ፈርኦንም ላከ፥ እነሆም ከእስራኤል ልጆች ከብት አንድ ስንኳ አልሞተም። የፈርኦን ልብ ግን ደነደነ፥ ህዝቡንም አልለቀቀም።",
    "8": "እግዚአብሔርም ሙሴንና አሮንን፦ እጃችሁን ሞልታችሁ ከምድጃ አመድ ውሰዱ፥ ሙሴም በፈርኦን ፊት ወደ ሰማይ ይበትነው።",
    "9": "እርሱም በግብፅ አገር ሁሉ ትቢያ ይሆናል፥ በግብፅም አገር ሁሉ በሰውና በእንስሳ ላይ ሻህኝ የሚያመጣ ቁስል ይሆናል አላቸው።",
    "10": "ከምድጃውም አመድ ወስደው በፈርኦን ፊት ቆሙ፤ ሙሴም ወደ ሰማይ በተነው፥ በሰውና በእንስሳም ላይ ሻህኝ የሚያወጣ ቁስል ሆነ።",
    "11": "ጠንቋዮችም ቁስል ስለ ነበረባቸው በሙሴ ፊት መቆም አልቻሉም፤ ቁስል በጠንቋዮችና በግብፃያን ሁሉ ላይ ነበረና።",
    "12": "እግዚአብሔርም የፈርኦንን ልብ አፀና፤ እግዚአብሔር ለሙሴ እንደተናገረው አልሰማቸውም።",
    "13": "እግዚአብሔርም ሙሴን አለው፦ ማልደህ ተነሳ፥ በፈርኦንም ፊት ቆመህ በለው፦ የእብራውያን አምላክ እግዚአብሔር እንዲህ ይላል፦ እንዲያገለግሉኝ ህዝቤን ልቀቅ።",
    "14": "በምድር ሁሉ እንደ እኔ ያለ እንደሌለ ታውቅ ዘንድ በሰውነትህ በባርያዎችህም በህዝብህም ላይ መቅሰፍቴን ሁሉ አሁን እልካለሁ።",
    "15": "አሁን እጄን ዘርግቼ አንተን ህዝብህንም በቸነፈር በመታሁህ ነበር፥ አንተም ከምድር በጠፋህ ነበር፤",
    "16": "ነገር ግን ሃይሌን እገልጥብህ ዘንድ ስሜም በምድር ሁሉ ላይ ይነገር ዘንድ ስለዚህ አስነስቼሃለሁ።",
    "17": "እንዳትለቅቃቸው ገና በህዝቤ ላይ ትታበያለህን?",
    "18": "እነሆ ነገ በዚህ ጊዜ፥ ከተመሰረተች ጀምሮ እስከ ዛሬ ድረስ እንደ እርሱ ያለ በግብፅ ሆኖ የማያውቅ፥ እጅግ ታላቅ በረዶ አዘንብብሃለሁ።",
    "19": "በሜዳ የተገኘ ወደ ቤት ያልገባ ሰውና እንስሳ ሁሉ በረዶ ወርዶበት ይሞታልና አሁን እንግዲህ ላክ፥ ከብቶችህንም በሜዳም ያለህን ሁሉ አስቸኩል።",
    "20": "ከፈርኦንም ባርያዎች የእግዚአብሔርን ቃል የፈራ ባርያዎቹንና ከብቶቹን ወደ ቤቶቹ አሸሸ፤",
    "21": "የእግዚአብሔርንም ቃል ያላሰበ ባርያዎቹንና ከብቶቹን በሜዳ ተወ።",
    "22": "እግዚአብሔርም ሙሴን፦ በግብፅ አገር በሰው በእንስሳም በእርሻም ቡቃያ ሁሉ ላይ፥ በግብፅ አገር ሁሉ በረዶ ይሆን ዘንድ እጅህን ወደ ሰማይ ዘርጋ አለው።",
    "23": "ሙሴም በትሩን ወደ ሰማይ ዘረጋ፤ እግዚአብሔርም ነጎድጓድና በረዶ ላከ፥ እሳትም ወደ ምድር ወረደ፤ እግዚአብሔርም በግብፅ አገር ላይ በረዶ አዘነበ።",
    "24": "በረዶም ነበረ፥ በበረዶውም መካከል እሳት ይቃጠል ነበር፥ በረዶውም በግብፅ አገር ሁሉ ህዝብ ከሆነ ጀምሮ እንደ እርሱ ያልሆነ እጅግ ታላቅ ነበረ።",
    "25": "በረዶውም በግብፅ አገር ሁሉ በሜዳ ያለውን ሁሉ ሰውንና እንስሳን መታ፤ በረዶውም የእርሻን ቡቃያ ሁሉ መታ፥ የአገሩንም ዛፍ ሁሉ ሰበረ።",
    "26": "የእስራኤል ልጆች ተቀምጠው በነበሩባት በጌሴም አገር ብቻ በረዶ አልወረደም።",
    "27": "ፈርኦንም ልኮ ሙሴንና አሮንን ጠራ፦ በዚህ ጊዜ በደልሁ፤ እግዚአብሔር ፃድቅ ነው፥ እኔና ህዝቤም ሃጢያተኞች ነን።",
    "28": "የአምላክ ነጎድጓድ በረዶውም በዝቶአልና ወደ እግዚአብሔር ፀልዩ፤ እለቅቃችሁማለሁ፥ ከዚያም በኋላ በዚህ አትቀመጡም አላቸው።",
    "29": "ሙሴም፦ ከከተማ በወጣሁ ጊዜ እጄን ወደ እግዚአብሔር እዘረጋለሁ፤ ምድሪቱ ለእግዚአብሔር እንደሆነች ታውቅ ዘንድ ነጎድጓዱ ይቀራል፥ በረዶውም ደግሞ አይወርድም።",
    "30": "ነገር ግን አንተና ባርያዎችህ አምላክን እግዚአብሔርን ገና እንደማትፈሩ አውቃለሁ አለው።",
    "31": "ገብሱ እሸቶ ተልባውም አፍርቶ ነበርና ተልባና ገብሱ ተመታ።",
    "32": "ስንዴውና አጃው ግን ጊዜው ገና ነበርና አልተመታም።",
    "33": "ሙሴም ከፈርኦን ዘንድ ከከተማ ወጣ፥ እጁንም ወደ እግዚአብሔር ዘረጋ፤ ነጎድጓዱም በረዶውም ተቋረጠ፥ ዝናቡም በምድር ላይ አልፈሰሰም።",
    "34": "ፈርኦንም ዝናቡ በረዶውም ነጎድጓዱም እንደ ተቋረጠ ባየ ጊዜ ሃጢአትን ጨመረ፥ እርሱና ባርያዎቹም ልባቸውን አደነደኑ።",
    "35": "የፈርኦንም ልብ ፀና፤ እግዚአብሔርም በሙሴ አፍ እንደ ተናገረ የእስራኤልን ልጆች አልለቀቀም።"
}