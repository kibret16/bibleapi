{
    "1": "ሰው በሬ ወይም በግ ቢሰርቅ፥ ቢያርደው ወይም ቢሸጠው፥ በበሬው ፋንታ አምስት በሬዎች፥ በበጉም ፋንታ አራት በጎች ይክፈል።",
    "2": "ሌባው ቤት ሲምስ ቢገኝ፥ እርሱም እስኪሞት ቢመታ፥ በመታው ሰው ላይ የደም እዳ አይሆንበትም።",
    "3": "ፀሃይ ግን ከወጣችበት የደም እዳ አለበት፤ ሌባው የሰረቀውን ይመልስ፤ የሚከፍለውም ቢያጣ ስለ ሰረቀው ይሸጥ።",
    "4": "የሰረቀው ደህና ሆኖ በእጁ ቢገኝ፥ በሬም ወይም አህያ ወይም በግ ቢሆን፥ የሰረቀውን ያህል ሁለት እጥፍ ይክፈል።",
    "5": "ማንም ሰው ወደ እርሻ ወይም ወደ ወይን ስፍራ ከብቱን ቢነዳው፥ የሌላውንም እርሻ ቢያስበላ፥ ከተመረጠ እርሻው ከማለፊያውም ወይኑ ይካስ።",
    "6": "እሳት ቢነሳ፥ እሾህንም ቢይዝ፥ ክምሩንም ወይም ያልታጨደውን እህል ወይም እርሻውን ቢያቃጥል፥ እሳቱን ያነደደው ይካስ።",
    "7": "ሰው በባልንጀራው ዘንድ ብር ወይም ሌላ ነገር እንዲጠብቅለት አደራ ቢያኖር ከቤቱም ቢሰረቅ፥ ሌባው ቢገኝ ስለ አንድ ሁለት ይክፈል።",
    "8": "ሌባውም ባይገኝ ባለቤቱ ወደ ፈራጆች ይቅረብ፥ እጁንም በባልንጀራው ከብት ላይ እንዳልዘረጋ ይማል።",
    "9": "ሰዎች ስለ በሬ ወይም ስለ አህያ ወይም ስለ በግ ወይም ስለ ልብስ ወይም ስለ ሌላ ስለ ጠፋ ነገር ቢካሰሱ፥ አንዱም፦ ይህ የእኔ ነው ቢል፥ ክርክራቸው ወደ ፈራጆች ይድረስ፤ ፈራጆቹም የፈረዱበት እርሱ ለባልንጀራው በአንድ ሁለት ይክፈል።",
    "10": "ሰው በባልንጀራው ዘንድ አህያ ወይም በሬ ወይም በግ ወይም ሌላ እንስሳ እንዲጠብቅለት አደራ ቢያኖር፥ ማንም ሳያይ ቢሞት ወይም ቢጎዳ ወይም ቢማረክ፥",
    "11": "በባልንጀራው ከብት ላይ እጁን እንዳልዘረጋ የእግዚአብሔር መሃላ በሁለታቸው መካከል ይሁን፤ የከብቱም ባለቤት መሃላውን ይቀበል፥ እርሱም ምንም አይክፈል።",
    "12": "ከእርሱም ዘንድ ቢሰረቅ የጠፋውን ያህል ለባለቤቱ ይመልስ።",
    "13": "ተቧጭሮም ቢገኝ ለምስክር ያምጣው፤ በመቧጨሩም ምክንያት አይክፈል።",
    "14": "ከባልንጀራው አንዳች ቢዋስ ባለቤቱ ከእርሱ ጋር ሳይኖር ቢጎዳ፥ ወይም ቢሞት፥ ፈፅሞ ይክፈለው።",
    "15": "ባለቤቱ ግን ከእርሱ ጋር ቢኖር አይክፈል፤ ቢከራየው በክራዩ ይግባ።",
    "16": "ሰው ያልታጨችውን ድንግል ቢያስታት፥ ከእርስዋም ጋር ቢተኛ፥ ማጫዋን ሰጥቶ ሚስት ያድርጋት።",
    "17": "አባትዋም እርስዋን እንዳይሰጠው ፈፅሞ እንቢ ቢል እንደ ደናግል ማጫ ያህል ብር ይክፈላት።",
    "18": "መተተኛይቱን በህይወት እንድትኖር አትፍቀድላት።",
    "19": "ከእንስሳ ጋር የሚረክስ ፈፅሞ ይገደል።",
    "20": "ከእግዚአብሔር በቀር ለአንዳች አምላክ የሚሰዋ ፈፅሞ ይጥፋ።",
    "21": "እናንተ በግብፅ ምድር ስደተኞች ነበራችሁና ስደተኛውን አትበድለው፥ ግፍም አታድርግበት።",
    "22": "መበለቲቱንና ድሃ አደጎቹን አታስጨንቁአቸው።",
    "23": "ብታስጨንቁአቸውና ወደ እኔ ቢጮሁ እኔ ጩኸታቸውን ፈፅሞ እሰማለሁ፤",
    "24": "ቁጣዬም ይፀናባችኋል፥ በሰይፍም አስገድላችኋለሁ፤ ሚስቶቻችሁም መበለት፥ ልጆቻችሁም ድሃ አደጎች ይሆናሉ።",
    "25": "ከአንተ ጋር ለተቀመጠው ለወገኔ ለድሃው ገንዘብ ብታበድረው፥ እንደ ባለ አራጣ አትሁን፥ አራጣም አትጫንበት።",
    "26": "የባልንጀራህን ልብስ ለመያዣ ብትወስድ ፀሃይ ሳትገባ መልስለት፤",
    "27": "ስጋውን የሚከድንበት እርሱ ብቻ ነውና፤ የሚተኛበትም ሌላ የለውምና፤ ወደ እኔም ቢጮህ መሃሪ ነኝና እሰማዋለሁ።",
    "28": "ፈራጆችን አትስደብ፥ የህዝብህንም አለቃ አትርገመው።",
    "29": "ነዶህንም የወይንህንም ጭማቂ ለማቅረብ አትዘግይ፤ የልጆችህንም በኩር ትሰጠኛለህ።",
    "30": "እንዲህም በበሬዎችህና በበጎችህ ታደርገዋለህ፤ ሰባት ቀን ከእናቱ ጋር ይቀመጥ፥ በስምንተኛውም ቀን ለእኔ ትሰጠዋለህ።",
    "31": "ቅዱስ ወገን ትሆኑልኛላችሁ፤ ስለዚህ በምድረ በዳ አውሬ የቧጨረውን ስጋ ለውሻ ጣሉት እንጂ አትብሉት።"
}