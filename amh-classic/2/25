{
    "1": "እግዚአብሔርም ሙሴን እንዲህ ሲል ተናገረው፦",
    "2": "ስጦታ ያመጡልኝ ዘንድ ለእስራኤል ልጆች ተናገር፤ በገዛ እጁ ሊሰጠኝ በልቡ ከሚያምረው ሰው ሁሉ መባ ተቀበሉ።",
    "3": "ከእነርሱም የምትቀበሉት መባ ይህ ነው፤",
    "4": "ወርቅ፥ ብር፥ ናስም፥ ሰማያዊና ሃምራዊ ቀይም ግምጃ፥ ጥሩ በፍታም፥",
    "5": "የፍየልም ጠጉር፥ ቀይ የአውራ በግ ቁርበት፥ የአቆስጣ ቁርበት፥ የግራርም እንጨት፥",
    "6": "የመብራትም ዘይት፥ ለቅብአት ዘይትና ለጣፋጭ እጣን ቅመም፥",
    "7": "መረግድም፥ ለኤፉድና ለደረት ኪስ የሚደረግ ፈርጥ።",
    "8": "በመካከላቸውም አድር ዘንድ መቅደስ ይስሩልኝ።",
    "9": "እኔ እንደማሳይህ ሁሉ፥ እንደ ማደሪያው ምሳሌ እንደ እቃውም ሁሉ ምሳሌ፥ እንዲሁ ስሩት።",
    "10": "ከግራር እንጨትም ታቦትን ይስሩ፤ ርዝመቱ ሁለት ክንድ ተኩል፥ ወርዱም አንድ ክንድ ተኩል፥ ቁመቱም አንድ ክንድ ተኩል ይሁን።",
    "11": "በውስጥና በውጭም በጥሩ ወርቅ ለብጠው፤ በእርሱም ላይ በዙሪያው የወርቅ አክሊል አድርግለት።",
    "12": "አራት የወርቅ ቀለበቶችም አድርግለት፥ እነርሱንም በአራቱ እግሮቹ ላይ አኑር፤ በአንድ ወገን ሁለት ቀለበቶች፥ በሌላው ወገን ሁለት ቀለበቶች ይሁኑ።",
    "13": "መሎጊያዎችንም ከግራር እንጨት ስራ፥ በወርቅም ለብጣቸው።",
    "14": "ለታቦቱ መሸከሚያ በታቦቱ ጎን ባሉት ቀለበቶች መሎጊያዎቹን አግባ።",
    "15": "መሎጊያዎቹም በታቦቱ ቀለበቶች ውስጥ ይኑሩ፥ ከቶም አይውጡ።",
    "16": "በታቦቱም ውስጥ እኔ የምሰጥህን ምስክር ታስቀምጣለህ።",
    "17": "ከጥሩ ወርቅም ርዝመቱ ሁለት ክንድ ተኩል፥ ወርዱም አንድ ክንድ ተኩል የሆነ የስርየት መክደኛ ስራ።",
    "18": "ሁለት ኪሩቤል ከተቀጠቀጠ ወርቅ ስራ፥ በስርየት መክደኛውም ላይ በሁለት ወገን ታደርጋቸዋለህ።",
    "19": "ከስርየት መክደኛውም ጋር አንዱን ኪሩብ በአንድ ወገን፥ ሁለተኛውንም ኪሩብ በሌላው ወገን አድርገህ በአንድ ላይ ትሰራዋለህ።",
    "20": "ኪሩቤልም ክንፎቻቸውን ወደ ላይ ይዘረጋሉ፥ የስርየት መክደኛውንም በክንፎቻቸው ይሸፍናሉ፥ ፊታቸውም እርስ በርሱ ይተያያል፤ የኪሩቤልም ፊቶቻቸው ወደ ስርየት መክደኛው ይመለከታሉ።",
    "21": "የስርየት መክደኛውንም በታቦቱ ላይ ታደርገዋለህ፤ እኔም የምሰጥህን ምስክር በታቦቱ ውስጥ ታኖረዋለህ።",
    "22": "በዚያም ከአንተ ጋር እገናኛለሁ፤ የእስራኤልንም ልጆች ታዝዝ ዘንድ የምሰጥህን ነገር ሁሉ፥ በምስክሩ ታቦት ላይ ባለው በሁለት ኪሩቤል መካከል፥ በስርየት መክደኛውም ላይ ሆኜ እነጋገርሃለሁ።",
    "23": "ርዝመቱም ሁለት ክንድ፥ ወርዱም አንድ ክንድ፥ ቁመቱ አንድ ክንድ ተኩል የሆነ ገበታ ከግራር እንጨት ስራ።",
    "24": "በጥሩም ወርቅ ትለብጠዋለህ፤ በዙሪያውም የወርቅ አክሊል አድርግለት፤",
    "25": "በዙሪያውም አንድ ጋት የሚያህል ክፈፍ አድርግለት፤ የወርቅም አክሊል በክፈፉ ዙሪያ አድርግለት።",
    "26": "አራትም የወርቅ ቀለበቶች አድርግለት፤ ቀለበቶቹንም አራቱ እግሮቹ ባሉበት በአራቱ ማእዘኖች አድርግ።",
    "27": "ገበታውንም ለመሸከም መሎጊያዎቹ እንዲሰኩባቸው ቀለበቶቹ በክፈፉ አቅራቢያ ይሁኑ።",
    "28": "ገበታውን ይሸከሙባቸው ዘንድ መሎጊያዎቹን ከግራር እንጨት ሰርተህ በወርቅ ለብጣቸው።",
    "29": "ለማፍሰሻም ይሆኑ ዘንድ ወጭቶችዋን ጭልፋዎችዋንም መቅጃዎችዋንም ፅዋዎችዋንም አድርግ፤ እነርሱንም ከጥሩ ወርቅ አድርጋቸው።",
    "30": "በገበታም ላይ የገፅ ህብስት ሁልጊዜ በፊቴ ታደርጋለህ።",
    "31": "መቅረዝንም ከጥሩ ወርቅ አድርግ፤ መቅረዙ ከእግሩና ከአገዳው ጋር በተቀጠቀጠ ስራ ይደረግ፤ ፅዋዎቹም ጉብጉቦቹም አበቦቹም አንድነት በእርሱ ይደረጉበት።",
    "32": "በስተጎኑ ስድስት ቅርንጫፎች ይውጡለት፤ ሶስት የመቅረዙ ቅርንጫፎች በአንድ ወገን፥ ሶስትም የመቅረዙ ቅርንጫፎች በሌላ ወገን ይውጡ።",
    "33": "በአንደኛውም ቅርንጫፍ ጉብጉብና አበባ ሶስትም የለውዝ አበባ የሚመስሉትን ፅዋዎች፥ በሁለተኛውም ቅርንጫፍ ጉብጉብና አበባ ሶስትም የለውዝ አበባ የሚመስሉትን ፅዋዎች፤ እንዲሁም ከመቅረዙ ለሚወጡ ለስድስቱ ቅርንጫፎች አድርግ።",
    "34": "በመቅረዙም ጉብጉቦቹንና አበቦቹን አራትም የለውዝ አበባ የሚመስሉትን ፅዋዎች አድርግ።",
    "35": "ከመቅረዙ ለሚወጡ ለስድስቱ ቅርንጫፎች ከሁለት ቅርንጫፎች በታች አንድ ሆኖ የተሰራ አንድ ጉብጉብ፥ ከሁለትም ቅርንጫፎች በታች አንድ ሆኖ የተሰራ አንድ ጉብጉብ፥ ደግሞ ከሁለት ቅርንጫፎች በታች አንድ ሆኖ የተሰራ አንድ ጉብጉብ ይሁን።",
    "36": "ጉብጉቦቹና ቅርንጫፎቹ ሁሉ ከእርሱ ጋር አንድ ይሁኑ፤ ሁሉም አንድ ሆኖ ከተቀረፀ ከጥሩ ወርቅ ይደረግ።",
    "37": "ሰባቱንም መብራቶች ስራ፤ በፊቱ ያበሩ ዘንድ መብራቶቹን ያቀጣጥሉአቸዋል።",
    "38": "መኮስተሪያዎችዋን የኩስታሪ ማድረጊያዎችዋንም ከጥሩ ወርቅ አድርግ።",
    "39": "መቅረዙም እቃውም ሁሉ ከአንድ መክሊት ጥሩ ወርቅ ይሰሩ።",
    "40": "በተራራ ላይ እንዳሳየሁህ ምሳሌ እንድትሰራ ተጠንቀቅ።"
}