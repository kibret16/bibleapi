{
    "1": "እግዚአብሔርም ሙሴን አለው፦ ሁለት የድንጋይ ፅላቶች እንደ ፊተኞች አድርገህ ጥረብ፤ በሰበርሃቸው በፊተኞቹ ፅላቶች የነበሩትን ቃሎች እፅፍባቸዋለሁ።",
    "2": "ነገም የተዘጋጀህ ሁን፥ በማለዳም ወደ ሲና ተራራ ወጥተህ በዚያ በተራራው ራስ ላይ በፊቴ ቁም።",
    "3": "ከአንተም ጋር ማንም ሰው አይውጣ፥ በተራራውም ሁሉ ማንም አይታይ፤ መንጎችና ከብቶችም በዚያ ተራራ ፊት አይሰማሩ።",
    "4": "ሙሴም እንደ ፊተኞቹ አድርጎ ሁለት የድንጋይ ፅላቶች ጠረበ፤ በነጋውም ማልዶ እግዚአብሔር እንዳዘዘው ወደ ሲና ተራራ ወጣ፥ ሁለቱንም የድንጋይ ፅላቶች በእጁ ወሰደ፥",
    "5": "እግዚአብሔርም በደመናው ውስጥ ወረደ፥ በዚያም ከእርሱ ጋር ቆመ፥ የእግዚአብሔርንም ስም አወጀ።",
    "6": "እግዚአብሔርም በፊቱ አልፎ፦ እግዚአብሔር፥ እግዚአብሔር መሃሪ፥ ሞገስ ያለው፥ ታጋሽም፥ ባለ ብዙ ቸርነትና እውነት፥",
    "7": "እስከ ሺህ ትውልድም ቸርነትን የሚጠብቅ፥ አበሳንና መተላለፍን ሃጢአትንም ይቅር የሚል፥ በደለኛውንም ከቶ የማያነፃ፥ የአባቶችንም ሃጢአት በልጆች እስከ ሶስትና እስከ አራት ትውልድም በልጅ ልጆች የሚያመጣ አምላክ ነው ሲል አወጀ።",
    "8": "ሙሴም ፈጥኖ ወደ መሬት ተጎነበሰና ሰገደ፦",
    "9": "አቤቱ በፊትህስ ሞገስን አግኝቼ እንደ ሆነ፥ ይህ አንገተ ደንዳና ህዝብ ነውና ጌታዬ በመካከላችን ይሂድ፤ ጠማማነታችንንና ሃጢአታችንንም ይቅር በለን፥ ለርስትህም ተቀበለን አለ።",
    "10": "እርሱም አለው፦ እነሆ እኔ ቃል ኪዳን አደርጋለሁ፤ በምድር ሁሉ፥ በአህዛብም ሁሉ ዘንድ እንደ እርሱ ያለ ከቶ ያልተደረገውን ተአምራት በህዝብህ ሁሉ ፊት አደርጋለሁ፤ እኔም በአንተ ዘንድ የምሰራው ነገር የሚያስፈራ ነውና አንተ ያለህበት ይህ ህዝብ ሁሉ የእግዚአብሔርን ስራ ያያል።",
    "11": "በዚህ ቀን የማዝዝህን ነገር ጠብቅ፤ እነሆ እኔ አሞራዊውን ከነአናዊውንም ኬጢያዊውንም ፌርዛዊውንም ኤዊያዊውንም ኢያቡሳዊውንም በፊትህ አወጣለሁ።",
    "12": "በመካከልህ ወጥመድ እንዳይሆኑብህ አንተ በምትሄድባት ምድር ከሚኖሩ ሰዎች ጋር ቃል ኪዳን እንዳታደርግ ተጠንቀቅ፤",
    "13": "ነገር ግን መሰዊያዎቻቸውን ታፈርሳላችሁ፥ ሃውልቶቻቸውንም ትሰብራላችሁ፥ የማምለኪያ አፀዶቻቸውንም ትቆርጣላችሁ፤",
    "14": "ስሙ ቀናተኛ የሆነ እግዚአብሔር ቅንአት ያለው አምላክ ነውና ለሌላ አምላክ አትስገድ።",
    "15": "በዚያች ምድር ከሚኖሩ ሰዎች ጋር ቃል ኪዳን እንዳታደርግ፥ እነርሱ አምላኮቻቸውን ተከትለው ባመነዘሩና በሰዉላቸው ጊዜ እንዳይጠሩህ፥ ከመስዋእታቸውም እንዳትበላ፥",
    "16": "ሴት ልጆቻቸውንም ከወንድ ልጆችህ ጋር እንዳታጋባ፥ ልጆቻቸውም አምላኮቻቸውን ተከትለው ሲያመነዝሩ ከአምላኮቻቸው በኋላ ሄደው አመንዝረውም ልጆችህን እንዳያስቱ ተጠንቀቅ።",
    "17": "ቀልጠው የተሰሩትን የአማልክት ምስሎች ለአንተ አታድርግ።",
    "18": "የቂጣውን በአል ትጠብቀዋለህ። በአቢብ ወር ከግብፅ ወጥተሃልና በታዘዘው ዘመን በአቢብ ወር እንዳዘዝሁህ ሰባት ቀን ቂጣ እንጀራ ብላ።",
    "19": "ማህፀንንም የሚከፍት ሁሉ የእኔ ነው፤ የከብትህም ተባት በኩር ሁሉ፥ በሬም ቢሆን በግም ቢሆን፥ የእኔ ነው።",
    "20": "የአህያውንም በኩር በጠቦት ትዋጀዋለህ፤ ባትዋጀውም አንገቱን ትሰብረዋለህ። የልጆችህንም በኩር ሁሉ ትዋጃለህ። በፊቴም አንድ ሰው ባዶ እጁን አይታይ።",
    "21": "ስድስት ቀን ትሰራለህ፥ በሰባተኛውም ቀን ታርፋለህ፤ በምታርስበትና በምታጭድበት ዘመን ታርፋለህ።",
    "22": "የሰባቱንም ሱባኤ በአል ታደርጋለህ፥ እርሱም የስንዴ መከር በኩራት ነው በአመቱም ፍፃሜ የመክተቻ በአል ታደርጋለህ።",
    "23": "በአንተ ዘንድ ያለው ወንድ ሁሉ በእስራኤል አምላክ በጌታ በእግዚአብሔር ፊት በአመት ሶስት ጊዜ ይታይ።",
    "24": "አህዛብን ከፊትህ አወጣለሁ፥ አገርህንም አሰፋለሁ፤ በአምላክህም በእግዚአብሔር ፊት ለመታየት በአመት ሶስት ጊዜ ስትወጣ ማንም ምድርህን አይመኝም።",
    "25": "የመስዋእቴን ደም ከቦካ እንጀራ ጋር አትሰዋ፤ የፋሲካውም በአል መስዋእት እስከ ነገ አይደር።",
    "26": "የተመረጠውን የምድርህን ፍሬ በኩራት ወደ አምላክህ ወደ እግዚአብሔር ቤት ታገባለህ። ጠቦቱን በእናቱ ወተት አትቀቅልም።",
    "27": "እግዚአብሔርም ሙሴን፦ በእነዚህ ቃሎች መጠን ከአንተና ከእስራኤል ጋር ቃል ኪዳን አድርጌአለሁና እነዚህን ቃሎች ፃፍ አለው፡፡",
    "28": "በዚያም አርባ ቀንና አርባ ሌሊት ከእግዚአብሔር ጋር ነበረ፤ እንጀራም አልበላም፥ ውሃም አልጠጣም። በፅላቶቹም አስሩን የቃል ኪዳን ቃሎች ፃፈ።",
    "29": "እንዲህም ሆነ፤ ሙሴ ከሲና ተራራ በወረደ ጊዜ ሁለቱ የምስክር ፅላቶች በሙሴ እጅ ነበሩ፤ ሙሴም ከተራራው በወረደ ጊዜ እግዚአብሔር ከእርሱ ጋር ስለ ተነጋገረ የፊቱ ቁርበት እንዳንፀባረቀ አላወቀም ነበር።",
    "30": "አሮንና የእስራኤልም ልጆች ሁሉ ሙሴን ባዩ ጊዜ፥ እነሆ የፊቱ ቁርበት አንፀባረቀ ወደ እርሱም ይቀርቡ ዘንድ ፈሩ።",
    "31": "ሙሴም ጠራቸው፤ አሮንም የማህበሩን አለቆች ሁሉ ወደ እርሱ ተመለሱ፤ ሙሴም ተናገራቸው።",
    "32": "ከዚያም በኋላ የእስራኤል ልጆች ሁሉ ቀረቡ፤ እግዚአብሔርም በሲና ተራራ የተናገረውን ነገር ሁሉ አዘዛቸው።",
    "33": "ሙሴም ለእነርሱ ተናግሮ ከጨረሰ በኋላ በፊቱ መሸፈኛ አደረገ።",
    "34": "ሙሴም ከእርሱ ጋር ሲነጋገር ወደ እግዚአብሔር በገባ ጊዜ እስኪ ወጣ ድረስ መሸፈኛውን ከፊቱ አነሳ፤ በወጣም ጊዜ ለእስራኤል ልጆች የታዘዘውን ነገር ነገረ።",
    "35": "የእስራኤልም ልጆች የሙሴን ፊት ቁርበት እንዳንፀባረቀ ያዩ ነበር፤ እርሱም ከእርሱ ጋር ሊነጋገር እስኪገባ ድረስ እንደ ገና በፊቱ መሸፈኛ ያደርግ ነበር።"
}