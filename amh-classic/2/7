{
    "1": "እግዚአብሔርም ሙሴን አለው፦ እይ፥ እኔ ለፈርኦን አምላክ አድርጌሃለሁ፤ ወንድምህም አሮን ነቢይ ይሆንልሃል።",
    "2": "ያዘዝሁህን ነገር ሁሉ አንተ ትነግረዋለህ፤ ወንድምህም አሮን የእስራኤልን ልጆች ከአገሩ ይለቅቅ ዘንድ ከፈርኦን ጋር ይናገራል።",
    "3": "እኔም የፈርኦንን ልብ አፀናለሁ፥ በግብፅ ምድርም ድንቄንና ተአምራቴን አበዛለሁ።",
    "4": "ፈርኦንም አይሰማችሁም፥ እጄንም በግብፅ ላይ አደርጋለሁ፥ ሰራዊቴንም የእስራኤልን ልጆች ህዝቤን በታላቅ ፍርድ ከግብፅ አገር አወጣለሁ።",
    "5": "ግብፃውያንም፥ እጄን በግብፅ ላይ በዘረጋሁ ጊዜ፥ የእስራኤልንም ልጆች ከመካከላቸው ባወጣሁ ጊዜ፥ እኔ እግዚአብሔር እንደ ሆነሁ ያውቃሉ።",
    "6": "ሙሴና አሮንም እንዲህ አደረጉ፤ እግዚአብሔር እንዳዘዛቸው አደረጉ።",
    "7": "ፈርኦንንም በተናገሩት ጊዜ ሙሴ የሰማንያ አመት ሰው ነበረ፥ አሮንም የሰማንያ ሶስት አመት ሰው ነበረ።",
    "8": "እግዚአብሔርም ሙሴንና አሮንን እንዲህ ሲል ተናገራቸው፦",
    "9": "ፈርኦን፦ ተአምራትን አሳዩኝ ሲላችሁ፥ አሮንን፦ በትርህን ወስደህ እባብ እንድትሆን በፈርኦን ፊት ጣላት በለው።",
    "10": "ሙሴና አሮንም ወደ ፈርኦን ገቡ፥ እግዚአብሔርም እንዳዘዛቸው እንዲሁ አደረጉ፤ አሮንም በትሩን በፈርኦንና በባሮቹ ፊት ጣለ፥ እባብም ሆነች።",
    "11": "ፈርኦንም ጠቢባንንና መተተኞችን ጠራ፤ የግብፅም ጠንቋዮች በአስማታቸው እንዲሁ ደግሞ አደረጉ።",
    "12": "እያንዳንዳቸውም በትራቸውን ጣሉ፥ እባቦችም ሆኑ፤ የአሮን በትር ግን በትራቸውን ዋጠች።",
    "13": "እግዚአብሔር እንደ ተናገረ፥ የፈርኦን ልብ ፀና፥ አልሰማቸውምም።",
    "14": "እግዚአብሔርም ሙሴን አለው፦ የፈርኦን ልብ ደነደነ፥ ህዝቡንም ለመልቀቅ እንቢ አለ።",
    "15": "ማልደህ ወደ ፈርኦን ሂድ፤ እነሆ ወደ ውሃ ይወጣል፥ ትገናኘውም ዘንድ አንተ በወንዝ ዳር ትቆማለህ፤ እባብም ሆና የተለወጠችውን በትር በእጅህ ትወስዳለህ።",
    "16": "እንዲህም ትለዋለህ፦ የእብራውያን አምላክ እግዚአብሔር፦ በምድረ በዳ እንዲያገለግሉኝ ህዝቤን ልቀቅ ብሎ ወደ አንተ ላከኝ፤ እነሆም እስከ ዛሬ አልሰማህም።",
    "17": "እግዚአብሔር እንዲህ ይላል፦ እኔ እግዚአብሔር እንደ ሆንሁ በዚህ ታውቃለህ፤ እነሆ እኔ የወንዙን ውሃ በእጄ ባለችው በትር እመታለሁ፥ ውሃውም ተለውጦ ደም ይሆናል።",
    "18": "በወንዙም ያሉት አሶች ይሞታሉ፥ ወንዙም ይገማል ግብፃውያንም የወንዙን ውሃ ለመጠጣት ይጠላሉ።",
    "19": "እግዚአብሔርም ሙሴን አለው፦ አሮንን፦ በትርህን ውሰድ፥ ደምም እንዲሆኑ በግብፅ ውሆች በወንዞቻቸውም በመስኖቻቸውም በኩሬዎቻቸውም በውሃ ማከማቻዎቻቸውም ሁሉ ላይ እጅህን ዘርጋ በለው፤ በግብፅም አገር ሁሉ በእንጨት እቃና በድንጋይ እቃ ሁሉ ደም ይሆናል።",
    "20": "ሙሴና አሮንም እግዚአብሔር እንዳዘዛቸው እንዲሁ አደረጉ፤ በትሩንም አነሳ፥ በፈርኦንና በባርያዎቹም ፊት የወንዙን ውሃ መታ፤ የወንዙም ውሃ ሁሉ ተለውጦ ደም ሆነ።",
    "21": "በወንዙም የነበሩ አሶች ሞቱ ወንዙም ገማ፥ ግብፃውያንም ከወንዙ ውሃ ይጠጡ ዘንድ አልቻሉም ደሙም በግብፅ አገር ሁሉ ነበረ።",
    "22": "የግብፅም ጠንቋዮች በአስማታቸው እንዲሁ አደረጉ እግዚአብሔርም እንደተናገረ የፈርኦን ልብ ፀና፥ አልሰማቸውምም።",
    "23": "ፈርኦንም ተመልሶ ወደ ቤቱ ገባ፥ ይህንም ደግሞ በልቡ አላኖረውም።",
    "24": "ግብፃውያንም ሁሉ የወንዙን ውሃ ይጠጡ ዘንድ አልቻሉምና በወንዙ አጠገብ ውሃ ሊጠጡ ቆፈሩ።",
    "25": "እግዚአብሔርም ወንዙን ከመታ በኋላ ሰባት ቀን ተፈፀመ።"
}