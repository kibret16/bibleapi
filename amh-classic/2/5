{
    "1": "ከዚህም በኋላ ሙሴና አሮን መጥተው ፈርኦንን እንዲህ አሉት፦ የእስራኤል አምላክ እግዚአብሔር እንዲህ ይላል፦ በምድረ በዳ በአል ያደርግልኝ ዘንድ ህዝቤን ልቀቅ።",
    "2": "ፈርኦንም፦ ቃሉን እሰማ ዘንድ እስራኤልንስ እለቅቅ ዘንድ እግዚአብሔር ማን ነው? እግዚአብሔርን አላውቅም፥ እስራኤልንም ደግሞ አልለቅቅም አለ።",
    "3": "እርሱም፦ የእብራውያን አምላክ ተገናኘን፤ ቸነፈር ወይም ሰይፍ እንዳይጥልብን የሶስት ቀን መንገድ በምድረ በዳ እንድንሄድ፥ ለአምላካችን ለእግዚአብሔር እንድንሰዋ እንለምንሃለን አሉት።",
    "4": "የግብፅ ንጉስም፦ አንተ ሙሴ አንተም አሮን፥ ህዝቡን ለምን ስራቸውን ታስተዋላችሁ? ወደ ተግባራችሁ ሂዱ አላቸው።",
    "5": "ፈርኦንም፦ እነሆ የምድሩ ህዝብ አሁን በዝቶአል፥ እናንተም ስራቸውን ታስፈቱአቸዋላችሁ አለ።",
    "6": "ፈርኦንም በዚያን ቀን የህዝቡን አስገባሪዎች ሹማምቶቹንም እንዲህ ሲል አዘዘ፦",
    "7": "እንደ ወትሮው ለጡብ ስራ ደግሞ ገለባ ለህዝቡ አትስጡ፤ ነገር ግን እነርሱ ሄደው ገለባ ይሰብስቡ።",
    "8": "ቀድሞ ያደርጉት የነበረውን የጡብ ቁጥር በእነርሱ ላይ አድርጉት፤ ምንም ከእርሱ አታጉድሉ፤ ስራ ሰልችተዋልና ስለዚህ፦ ለአምላካችን እንድንሰዋ እንሂድ እያሉ ይጮሃሉ።",
    "9": "እርሱንም ያደርጉ ዘንድ በሰዎች ላይ ስራው ይክበድባቸው ከንቱ ቃልም አያስቡ።",
    "10": "የህዝቡም አስገባሪዎች ሹማምቶቹም ወጡ፥ ህዝቡንም፦ ፈርኦን እንዲህ ይላል፦ ገለባ አልሰጣችሁም።",
    "11": "እናንተ ሂዱ፥ ከምታገኙበትም ስፍራ ገለባ ሰብስቡ፤ ከስራችሁ ግን ምንም አይጎድልም አሉአቸው።",
    "12": "ህዝቡም ስለ ገለባ እብቅ ሊሰበስቡ በግብፅ ምድር ሁሉ ተበተኑ።",
    "13": "አስገባሪዎቹም፦ ገለባ ትቀበሉበት እንደ ነበረ ጊዜ የቀን ስራችሁን ጨርሱ እያሉ አስቸኮሉአቸው።",
    "14": "የፈርኦንም አስገባሪዎች፦ ቀድሞ ታደርጉ እንደ ነበራችሁ ትናንትናና ዛሬ የተቆጠረውን ጡብ ስለ ምን አትጨርሱም? እያሉ በእስራኤል ልጆች ላይ የተሾሙትን አለቆቹን ገረፉ።",
    "15": "የእስራኤል ልጆች አለቆችም ወደ ፈርኦን መጡ፦ ለምን በባርያዎችህ እንዲህ ታደርጋለህ?",
    "16": "ገለባ አይሰጡንም፥ የጡቡንም ስራ እንድንሰራ ያዝዙናል፤ እነሆም ባርያዎችህን ይገርፉናል ግድፈቱ ግን በአንተ ህዝብ ላይ ነው ብለው ጮሁ።",
    "17": "እርሱ ግን፦ ሰልችታችኋል፥ ሰልችታችኋል፤ ስለዚህም፦ እንሂድ ለእግዚአብሔርም እንሰዋ ትላላችሁ።",
    "18": "አሁንም ሂዱ፥ ስሩ፤ ገለባ አይሰጡአችሁም፥ የጡቡን ቁጥር ግን ታመጣላችሁ አላቸው።",
    "19": "የእስራኤልም ልጆች አለቆች፦ እለት እለት ከምትሰሩት ከጡቡ ቁጥር ምንም አታጉድሉ ባሉአቸው ጊዜ ነገሩ እንደ ከፋባቸው አዩ።",
    "20": "ከፈርኦንም ዘንድ ሲወጡ ሙሴንና አሮንን በፊታቸው ቆመው ተገናኙአቸው።",
    "21": "እነርሱም፦ በፈርኦንና በባርያዎቹ ፊት ሽታችንን አግምታችሁታልና፥ ይገድሉንም ዘንድ ሰይፍን በእጃቸው ሰጥታችኋቸዋልና እግዚአብሔር ይመልከታችሁ ይፍረድባችሁም አሉአቸው።",
    "22": "ሙሴም ወደ እግዚአብሔር ተመለሰና፦ ጌታ ሆይ፥ ስለ ምን ይህን ህዝብ አስከፋህ? ስለ ምንስ ላክኸኝ?",
    "23": "በስምህ እናገር ዘንድ ወደ ፈርኦን ከገባሁ ወዲህ፥ ይህን ህዝብ አስከፍቶታልና አንተም ህዝብህን ከቶ አላዳንኸውም አለ።"
}