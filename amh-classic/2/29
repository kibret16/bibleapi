{
    "1": "እኔንም በክህነት እንዲያገለግሉኝ ትቀድሳቸው ዘንድ የምታደርግባቸው ነገር ይህ ነው፤ ነውር የሌለባቸውን አንድ ወይፈንና ሁለት አውራ በጎች ትወስዳለህ።",
    "2": "ቂጣ እንጀራ፥ በዘይትም የተለወሰ የቂጣ እንጎቻ፥ በዘይትም የተቀባ ስስ ቂጣ ከመልካም ስንዴ ታደርጋለህ።",
    "3": "በአንድ ሌማትም ታደርጋቸዋለህ፤ ከወይፈኑና ከሁለቱ አውራ በጎች ጋር በሌማቱ ታቀርባቸዋለህ።",
    "4": "አሮንና ልጆቹንም ወደ መገናኛው ድንኳን ታቀርባቸዋለህ፥ በውሃም ታጥባቸዋለህ።",
    "5": "ልብሶችን ወስደህ ለአሮን ሸሚዝና የኤፉድ ቀሚስ ኤፉድም የደረት ኪስም ታለብሰዋለህ፥ በብልሃትም በተጠለፈ ቋድ ታስታጥቀዋለህ፤",
    "6": "መጠምጠሚያውንም በራሱ ላይ ታደርጋለህ፥ የተቀደሰውንም አክሊል በመጠምጠሚያው ላይ ታኖራለህ።",
    "7": "የቅብአትንም ዘይት ወስደህ በራሱ ላይ ታፈስሰዋለህ፥ ትቀባውማለህ።",
    "8": "ልጆቹንም ታቀርባቸዋለህ፥ ሸሚዞቹንም ታለብሳቸዋለህ።",
    "9": "አሮንንና ልጆቹንም በመታጠቂያ ታስታጥቃቸዋለህ፥ ቆብንም ታለብሳቸዋለህ ለዘላለም ስርአትም ክህነት ይሆንላቸዋል እንዲሁም አሮንንና ልጆቹን ትክናቸዋለህ።",
    "10": "ወይፈኑንም ወደ መገናኛው ድንኳን በር ፊት ታቀርበዋለህ፤ አሮንና ልጆቹም እጆቻቸውን በወይፈኑ ራስ ላይ ይጭናሉ።",
    "11": "ወይፈኑንም በመገናኛው ድንኳን በር አጠገብ በእግዚአብሔር ፊት ታርደዋለህ።",
    "12": "ከወይፈኑም ደም ወስደህ በመሰዊያው ቀንዶች ላይ በጣትህ ትረጨዋለህ፤ ደሙንም ሁሉ ከመሰዊያው በታች ታፈስሰዋለህ።",
    "13": "የሆድ እቃውንም የሚሸፍነውን ስብ ሁሉ በጉልበቱም ላይ ያለውን መረብ ሁለቱንም ኩላሊቶች በላያቸውም ያለውን ስብ ወስደህ በመሰዊያው ላይ ታቃጥላለህ።",
    "14": "የወይፈኑን ስጋ ግን፥ ቁርበቱንም፥ ፈርሱንም ከሰፈር ውጭ በእሳት ታቃጥለዋለህ፤ የሃጢአት መስዋእት ነው።",
    "15": "አንደኛውንም አውራ በግ ትወስደዋለህ፤ አሮንና ልጆቹም በአውራው በግ ራስ ላይ እጆቻቸውን ይጭናሉ።",
    "16": "አውራውንም በግ ታርደዋለህ፥ ደሙንም ወስደህ በመሰዊያው ላይ በዙሪያው ትረጨዋለህ።",
    "17": "አውራውንም በግ በየብልቱ ትቆርጠዋለህ፥ የሆድ እቃውንና እግሮቹንም ታጥባለህ፥ ከብልቱና ከራሱም ጋር ታኖረዋለህ።",
    "18": "አውራውንም በግ በሞላው በመሰዊያው ላይ ታቃጥላለህ፤ ለእግዚአብሔር የሚቃጠል መስዋእት ነው፤ ጣፋጭ ሽቱ ነው። ለእግዚአብሔር የቀረበ የእሳት ቁርባን ነው።",
    "19": "ሁለተኛውንም አውራ በግ ትወስደዋለህ፤ አሮንና ልጆቹም እጆቻቸውን በአውራው በግ ራስ ላይ ይጭናሉ።",
    "20": "አውራውንም በግ ታርደዋለህ፥ ደሙንም ትወስዳለህ፥ የአሮንንም የቀኝ ጆሮ ጫፍ፥ የልጆቹንም የቀኝ ጆሮአቸውን ጫፍ፥ የቀኝ እጃቸውንና የቀኝ እግራቸውን አውራ ጣት ታስነካለህ ደሙንም በመሰዊያው ላይ በዙሪያው ትረጨዋለህ።",
    "21": "በመሰዊያውም ላይ ካለው ደም ከቅብአት ዘይትም ወስደህ በአሮንና በልብሱ ላይ፥ ከእርሱም ጋር ባሉት በልጆቹና በልብሶቻቸው ላይ ትረጨዋለህ፤ እርሱም ልብሶቹም፥ ከእርሱም ጋር ልጆቹ ልብሶቻቸውም ይቀደሳሉ።",
    "22": "ደግሞም የሚካኑበት አውራ በግ ነውና የበጉን ስብ፥ ላቱንም፥ የሆድ እቃውንም የሚሸፍነውን ስብ፥ በጉበቱም ላይ ያለውን መረብ፥ ሁለቱንም ኩላሊቶች በላያቸውም ያለውን ስብ፥ የቀኙንም ወርች ትወስዳለህ።",
    "23": "አንድ እንጀራ፥ አንድም የዘይት እንጀራ፥ አንድም ስስ ቂጣ በእግዚአብሔር ፊት በሌማት ካለው ቂጣ እንጀራ ትወስዳለህ፤",
    "24": "ሁሉንም በአሮን እጆችና በልጆቹ እጆች ታኖረዋለህ፤ ለሚወዘወዝ ቁርባን በእግዚአብሔር ፊት ትወዘውዘዋለህ።",
    "25": "ከእጃቸውም ትቀበለዋለህ፥ በመሰዊያውም ላይ ከሚቃጠል መስዋእት ጋር በእግዚአብሔር ፊት ጣፋጭ ሽቱ እንዲሆን ታቃጥለዋለህ፤ እርሱ ለእግዚአብሔር የእሳት ቁርባን ነው።",
    "26": "ለአሮንም ክህነት የታረደውን በግ ፍርምባ ወስደህ ለሚወዘወዝ ቁርባን በእግዚአብሔር ፊት ትወዘውዘዋለህ፤ እርሱም የአንተ ወግ ይሆናል።",
    "27": "ከሚካኑበትም አውራ በግ የተወሰደ ለአሮንና ለልጆቹ ወግ የሚሆን ለመስዋእት የተወዘወዘውን ፍርምባና የተነሳውን ወርች ትቀድሳለህ።",
    "28": "ያውም የማንሳት ቁርባን ነውና ከእስራኤል ልጆች ዘንድ ለዘላለም የአሮንና የልጆቹ ወግ ይሁን፤ የእስራኤል ልጆች የሚያቀርቡት የደህንነት መስዋእታቸው የማንሳት ቁርባን ይሆናል ለእግዚአብሔር የማንሳት ቁርባን ይሆናል።",
    "29": "የተቀደሰውም የአሮን ልብስ ይቀቡበትና ይካኑበት ዘንድ ከእርሱ በኋላ ለልጆቹ ይሁን።",
    "30": "ከልጆቹም በእርሱ ፋንታ ካህን የሚሆነው በመቅደስ ለማገልገል ወደ መገናኛው ድንኳን ሲገባ ሰባት ቀን ይልበሰው።",
    "31": "የሚካንበትንም አውራ በግ ወስደህ ስጋውን በተቀደሰ ስፍራ ትቀቅለዋለህ።",
    "32": "አሮንና ልጆቹም የአውራውን በግ ስጋ በሌማትም ያለውን እንጀራ በመገናኛው ድንኳን በር ይበሉታል።",
    "33": "የተካኑና የተቀደሱ ይሆኑ ዘንድ ማስተስረያ የሆነውን ነገር ይብሉት ሌላ ሰው ግን አይብላው የተቀደሰ ነውና።",
    "34": "የተካኑበትም ስጋ ወይም እንጀራ ተርፎ ቢያድር፥ የቀረውን በእሳት ታቃጥለዋለህ የተቀደሰ ነውና አይበላም።",
    "35": "እንዳዘዝሁህም ሁሉ በአሮንና በልጆቹ እንዲህ አድርግ፤ ሰባት ቀን ትክናቸዋለህ።",
    "36": "እለት እለትም ስለ ማስተስረይ ለሃጢአት መስዋእት ወይፈኑን ታቀርባለህ፤ ማስተስረያም ባደረግህ ጊዜ መሰዊያውን ታነፃዋለህ ቅዱስም ይሆን ዘንድ ትቀባዋለህ።",
    "37": "ሰባት ቀን ለመሰዊያው ማስተስረያ ታደርጋለህ፥ ትቀድሰውማለህ መሰዊያውም ቅድስተ ቅዱሳን ይሆናል መሰዊያውንም የሚነካ ሁሉ ቅዱስ ይሆናል።",
    "38": "በመሰዊያውም ላይ የምታቀርበው ይህ ነው፤ በቀን በቀን ዘወትር ሁለት የአመት ጠቦቶች ታቀርባለህ።",
    "39": "አንዱን ጠቦት በማለዳ ቁርባን አድርገህ ታቀርበዋለህ ሁለተኛውንም ጠቦት በማታ ቁርባን አድርገህ ታቀርበዋለህ።",
    "40": "ከአንዱ ጠቦትም ጋር የኢን መስፈሪያ አራተኛ እጅ በሆነ ተወቅጦ በተጠለለ ዘይት የተለወሰ የኢፍ መስፈሪያ አስረኛ እጅ መልካም ዱቄት፥ ደግሞ ለመጠጥ ቁርባን የኢን መስፈሪያ አራተኛ እጅ የወይን ጠጅ ታቀርባለህ።",
    "41": "ሁለተኛውንም ጠቦት በማታ ታቀርበዋለህ፥ እንደ ማለዳውም የእህልና የመጠጥ ቁርባን ታደርግበታለህ፤ ለእግዚአብሔር ጣፋጭ ሽቱ እንዲሆን የእሳት ቁርባን ይሆናል።",
    "42": "ለአንተ እናገር ዘንድ ከእናንተ ጋር በምገናኝበት በመገናኛው ድንኳን ደጃፍ፥ በእግዚአብሔር ፊት ይህ ዘወትር ለልጅ ልጃችሁ የሚቃጠል መስዋእት ይሆናል።",
    "43": "ከእስራኤልም ልጆች ጋር በዚያ እገናኛለሁ፤ ድንኳኑም በክብሬ ይቀደሳል።",
    "44": "የመገናኛውንም ድንኳን መሰዊያውንም እቀድሳለሁ፤ በክህነትም ያገለግሉኝ ዘንድ አሮንንና ልጆቹን እቀድሳለሁ።",
    "45": "በእስራኤልም ልጆች መካከል እኖራለሁ፥ አምላክም እሆናቸዋለሁ።",
    "46": "በመካከላቸውም እኖር ዘንድ ከግብፅ ምድር ያወጣኋቸው አምላካቸው እግዚአብሔር እኔ እንደ ሆንሁ ያውቃሉ፤ እኔ አምላካቸው እግዚአብሔር ነኝ።"
}