{
    "1": "እግዚአብሔርም ሙሴን አለው፦ በፀናች እጅ ይለቅቃችኋልና፥ በፀናችም እጅ ከምድሩ አስወጥቶ ይሰድዳቸዋልና አሁን በፈርኦን የማደርገውን ታያለህ።",
    "2": "እግዚአብሔርም ሙሴን ተናገረው አለውም፦ እኔ እግዚአብሔር ነኝ፤",
    "3": "ለአብርሃምም ለይስሃቅም ለያእቆብም ሁሉን እንደሚችል አምላክ ተገለጥሁ፤ ነገር ግን ስሜ እግዚአብሔር አልታወቀላቸውም ነበር።",
    "4": "የተሰደዱባትንም ምድር፥ የእንግድነታቸውን የከነአንን ምድር፥ እሰጣቸው ዘንድ ከእነርሱ ጋር ቃል ኪዳኔን አቆምሁ።",
    "5": "ደግሞ እኔ ግብፃውያን የገዙአቸውን የእስራኤልን ልጆች ልቅሶ ሰማሁ፤ ቃል ኪዳኔንም አሰብሁ።",
    "6": "ስለዚህም ለእስራኤል ልጆች እንዲህ በላቸው፦ እኔ እግዚአብሔር ነኝ፥ ከግብፃውያንም ባርነት አወጣችኋለሁ፥ ከተገዥነታቸውም አድናችኋለሁ፤ በተዘረጋ ክንድ በታላቅ ፍርድም እታደጋችኋለሁ፥",
    "7": "ለእኔም ህዝብ እንድትሆኑ እቀበላችኋለሁ፥ አምላክም እሆናችኋለሁ፤ እኔም ከግብፃውያን ባርነት ያወጣኋችሁ እግዚአብሔር አምላካችሁ እንደሆንሁ ታውቃላችሁ።",
    "8": "ለአብርሃምና ለይስሃቅ ለያእቆብም እሰጣት ዘንድ ወደ ማልሁባት ምድር አገባችኋለሁ፤ እርስዋንም ርስት አድርጌ እሰጣችኋለሁ፤ እኔ እግዚአብሔር ነኝ።",
    "9": "ሙሴም ይህን ለእስራኤል ልጆች ተናገረ፤ እነርሱ ግን ከሰውነታቸው መጨነቅ ከከባዱም ስራ የተነሳ ቃሉን አልሰሙትም።",
    "10": "እግዚአብሔርም ሙሴን እንዲህ ብሎ ተናገረው፦",
    "11": "ግባ፥ የእስራኤልንም ልጆች ከአገሩ ይለቅቅ ዘንድ ለግብፅ ንጉስ ለፈርኦን ንገር።",
    "12": "ሙሴም በእግዚአብሔር ፊት፦ እነሆ የእስራኤል ልጆች አልሰሙኝም፤ እንዴትስ ፈርኦን ይሰማኛል? ይልቁንም እኔ ከንፈረ ቆላፍ ነኝ ብሎ ተናገረ።",
    "13": "እግዚአብሔርም ሙሴንና አሮንን ተናገራቸው፥ የግብፅ ንጉስ ፈርኦንም የእስራኤልን ልጆች ከግብፅ እንዲያወጣቸው ይነግሩት ዘንድ አዘዛቸው።",
    "14": "የአባታቸውም ቤት አለቆች እነዚህ ናቸው። የእስራኤል የበኩር ልጅ የሮቤል ልጆች፤ ሄኖህ፥ ፈሉስ፥ አስሮን፥ ከርሚ፤ እነዚህ የሮቤል ወገኖች ናቸው።",
    "15": "የስምኦንም ልጆች፤ ይሙኤል፥ ያሚን፥ ኦሃድ፥ ያኪን፥ ዶሃር፥ የከነአናዊቱም ልጅ ሳኡል፤ እነዚህ የስምኦን ወገኖች ናቸው።",
    "16": "እነዚህም እንደ ወገኖቻቸው የሌዊ ልጆች ስሞች ጌድሶን፥ ቀአት፥ ሜራሪ ናቸው። የሌዊም የህይወት ዘመን መቶ ሰላሳ ሰባት አመት ነው።",
    "17": "የጌድሶንም ልጆች እንደ ወገኖቻቸው ሎቤኒ፥ ሰሜኢ ናቸው።",
    "18": "የቀአትም ልጆች እንበረም፥ ይስአር፥ ኬብሮን፥ ኡዝኤል ናቸው፤ የቀአትም የህይወቱ ዘመን መቶ ሰላሳ ሶስት አመት ነው።",
    "19": "የሜራሪ ልጆች ሞሆሊ፥ ሙሲ ናቸው። እነዚህ እንደ ትውልዳቸው የሌዊ ወገኖች ናቸው።",
    "20": "እንበረምም የአጎቱን ልጅ ዮካብድን አገባ፥ አሮንና ሙሴንም ወለደችለት፤ የእንበረምም የህይወቱ ዘመን መቶ ሰላሳ ሰባት አመት ነው።",
    "21": "የይስአር ልጆች ቆሬ፥ ናፌግ፥ ዝክሪ ናቸው።",
    "22": "የኡዝኤል ልጆች ሚሳኤል፥ ኤልዳፋን፥ ስትሪ ናቸው።",
    "23": "አሮንም የአሚናዳብን የነአሶንን እህት ኤልሳቤጥን አገባ፥ እርስዋም ናዳብንና አብዮድን አልአዛርንና ኢታምርን ወለደችለት።",
    "24": "የቆሬ ልጆች አሴር፥ ህልቃና፥ አብያሳፍ ናቸው፤ እነዚህ የቆሬ ልጆች ወገኖች ናቸው።",
    "25": "የአሮንም ልጅ አልአዛር ከፉትኤል ልጆች ሚስት አገባ፥ እርስዋም ፊንሃስን ወለደችለት። እነዚህ እንደ ወገኖቻቸው የሌዋውያን አባቶች አለቆች ናቸው።",
    "26": "እነዚህ አሮንና ሙሴ እግዚአብሔር፦ ከግብፅ ምድር በየሰራዊቶቻቸው የእስራኤልን ልጆች አውጡ ያላቸው ናቸው።",
    "27": "እነዚህ የእስራኤልን ልጆች ከግብፅ ያወጡ ዘንድ ከግብፅ ንጉስ ከፈርኦን ጋር የተነጋገሩ ናቸው፤ እነዚህ ሙሴና አሮን ናቸው።",
    "28": "እግዚአብሔርም በግብፅ አገር ሙሴን በተናገረው ቀን እንዲህ ሆነ፤",
    "29": "እግዚአብሔር ሙሴን፦ እኔ እግዚአብሔር ነኝ፤ እኔ የምነግርህን ሁሉ ለግብፅ ንጉስ ለፈርኦን ንገር ብሎ ተናገረው።",
    "30": "ሙሴም በእግዚአብሔር ፊት፦ እነሆ እኔ ከንፈረ ቆላፍ ነኝ፤ እንዴትስ ፈርኦን ይሰማኛል? አለ።"
}