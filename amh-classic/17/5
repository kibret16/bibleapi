{
    "1": "በሶስተኛውም ቀን አስቴር ልብሰ መንግስትዋን ለብሳ በንጉሱ ቤት ትይዩ በንጉሱ ቤት በውስጠኛው ወለል ቆመች፤ ንጉሱም በቤቱ መግቢያ ትይዩ በቤተ መንግስቱ ውስጥ በንጉሱ ዙፋን ላይ ተቀምጦ ነበር።",
    "2": "ንጉሱም ንግስቲቱ አስቴር በወለሉ ላይ ቆማ ባየ ጊዜ በአይኑ ሞገስ አገኘች፤ ንጉሱም በእጁ የነበረውን የወርቁን ዘንግ ለአስቴር ዘረጋላት፤ አስቴርም ቀርባ የዘንጉን ጫፍ ነካች።",
    "3": "ንጉሱም። ንግስት አስቴር ሆይ፥ የምትለምኚኝ ምንድር ነው? የምትሺውስ ምንድር ነው? እስከ መንግስቴ እኩሌታ እንኳ ቢሆን ይሰጥሻል አላት።",
    "4": "አስቴርም፦ ለንጉሱ መልካም ሆኖ ቢታይ ንጉሱ ወዳዘጋጀሁለት ግብዣ ከሃማ ጋር ዛሬ ይምጣ አለች።",
    "5": "ንጉሱም፦ አስቴር እንዳለች ይደረግ ዘንድ ሃማን አስቸኩሉት አለ። ንጉሱና ሃማ አስቴር ወዳዘጋጀችው ግብዣ መጡ።",
    "6": "ንጉሱም በወይኑ ጠጅ ግብዣ ሳለ አስቴርን፦ የምትሺው ምንድር ነው? ይሰጥሻል ልመናሽስ ምንድር ነው? እስከ መንግስቴ እኩሌታ እንኳ ቢሆን ይደረግልሻል አላት።",
    "7": "አስቴርም መልሳ፦ ልመናዬና የምሻው ነገር ይህ ነው፤",
    "8": "በንጉሱ ዘንድ ሞገስ አግኝቼ እንደ ሆነ፥ ልመናዬንም ይፈፅም ዘንድና የምሻውን ያደርግ ዘንድ ንጉሱ ደስ ቢያሰኘው፥ ንጉሱና ሃማ ወደማዘጋጅላቸው ግብዣ ይምጡ እንደ ንጉሱም ነገር ነገ አደርጋለሁ አለች።",
    "9": "በዚያም ቀን ሃማ ደስ ብሎት በልቡም ተደስቶ ወጣ፤ ነገር ግን መርዶክዮስ በንጉሱ በር ያለ መነሳትና ያለ መናወጥ ተቀምጦ ባየ ጊዜ ሃማ በመርዶክዮስ ላይ እጅግ ተቆጣ።",
    "10": "ሃማ ግን ታግሶ ወደ ቤቱ ሄደ፤ ልኮም ወዳጆቹንና ሚስቱን ዞሳራን አስጠራ።",
    "11": "ሃማም የሃብቱን ክብርና የልጆቹን ብዛት፥ ንጉሱም ያከበረበትን ክብር ሁሉ፥ በንጉሱም አዛውንትና ባርያዎች ላይ ከፍ ከፍ እንዳደረገው አጫወታቸው።",
    "12": "ሃማም፦ ንግስቲቱ አስቴር ወዳዘጋጀችው ግብዣ ከእኔ በቀር ከንጉሱ ጋር ማንንም አልጠራችም፤ ደግሞ ነገ ከንጉሱ ጋር ወደ እርስዋ ተጠርቻለሁ።",
    "13": "ነገር ግን አይሁዳዊው መርዶክዮስ በንጉሱ በር ተቀምጦ ካየሁ ይህ ሁሉ ለእኔ ምንምን አይጠቅምም አለ።",
    "14": "ሚስቱም ዞሳራና ወዳጆቹ ሁሉ፦ ቁመቱ አምሳ ክንድ የሆነ ግንድ ይደረግ፥ ነገም መርዶክዮስ ይሰቀልበት ዘንድ ለንጉሱ ተናገር፤ ደስም ብሎህ ከንጉሱ ጋር ወደ ግብዣው ግባ አሉት። ነገራቸውም ሃማን ደስ አሰኘው፥ ግንዱንም አስደረገ።"
}