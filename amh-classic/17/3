{
    "1": "ከዚህም ነገር በኋላ ንጉሱ አርጤክስስ የአጋጋዊውን የሃመዳቱን ልጅ ሃማን ከፍ ከፍ አደረገው፥ አከበረውም፥ ወንበሩንም ከእርሱ ጋር ከነበሩት አዛውንት ሁሉ በላይ አደረገለት።",
    "2": "ንጉሱም ስለ እርሱ እንዲሁ አዝዞ ነበርና በንጉሱ በር ያሉት የንጉሱ ባርያዎች ሁሉ ተደፍተው ለሃማ ይሰግዱ ነበር። መርዶክዮስ ግን አልተደፋም፥ አልሰገደለትም።",
    "3": "በንጉሱም በር ያሉት የንጉሱ ባርያዎች መርዶክዮስን፦ የንጉሱን ትእዛዝ ለምን ትተላለፋለህ? አሉት።",
    "4": "ይህንም እለት እለት እየተናገሩ እርሱ ባልሰማቸው ጊዜ አይሁዳዊ እንደ ሆነ ነግሮአቸው ነበርና የመርዶክዮስ ነገር እንዴት እንደ ሆነ ያዩ ዘንድ ለሃማ ነገሩት።",
    "5": "ሃማም መርዶክዮስ እንዳልተደፋለት እንዳልሰገደለትም ባየ ጊዜ እጅግ ተቆጣ።",
    "6": "የመርዶክዮስን ወገን ነግረውት ነበርና በመርዶክዮስ ብቻ እጁን ይጭን ዘንድ በአይኑ ተናቀ፤ ሃማም በአርጤክስስ መንግስት ሁሉ የነበሩትን የመርዶክዮስን ህዝብ አይሁድን ሁሉ ሊያጠፋ ፈለገ።",
    "7": "በንጉሱም በአርጤክስስ በአስራ ሁለተኛው አመት ከመጀመሪያው ወር ከኒሳን ጀምሮ በየእለቱና በየወሩ እስከ አስራ ሁለተኛው ወር እስከ አዳር ድረስ በሃማ ፊት ፉር የተባለውን እጣ ይጥሉ ነበር።",
    "8": "ሃማም ንጉሱን አርጤክስስን፦ አንድ ህዝብ በአህዛብ መካከል በመንግስትህ አገሮች ሁሉ ተበትነዋል፤ ህጋቸውም ከህዝቡ ሁሉ ህግ የተለየ ነው፥ የንጉሱንም ህግ አይጠብቁም፤ ንጉሱም ይተዋቸው ዘንድ አይገባውም።",
    "9": "ንጉሱም ቢፈቅድ እንዲጠፉ ይፃፍ፤ እኔም ወደ ንጉሱ ግምጃ ቤት ያገቡት ዘንድ አስር ሺህ መክሊት ብር የንጉሱን ስራ በሚሰሩት እጅ እመዝናለሁ አለው።",
    "10": "ንጉሱም ቀለበቱን ከእጁ አወለቀ፥ ለአይሁድም ጠላት ለአጋጋዊው ለሃመዳቱ ልጅ ለሃማ ሰጠው።",
    "11": "ንጉሱም ሃማን፦ ደስ የሚያሰኝህን ነገር ታደርግባቸው ዘንድ ብሩም ህዝቡም ለአንተ ተሰጥቶሃል አለው።",
    "12": "በመጀመሪያውም ወር ከወሩም በአስራ ሶስተኛው ቀን የንጉሱ ፀሃፊዎች ተጠሩ፤ ከህንድ ጀምሮ እስከ ኢትዮጵያ ድረስ ወዳሉ መቶ ሃያ ሰባት አገሮች፥ በየአገሩ ወዳሉ ሹማምትና አለቆች ወደ አህዛብም ሁሉ ገዢዎች እንደ ቋንቋቸው በንጉሱ በአርጤክስስ ቃል ሃማ እንዳዘዘ ተፃፈ፥ በንጉሱም ቀለበት ታተመ።",
    "13": "በአስራ ሁለተኛው ወር በአዳር በአስራ ሶስተኛው ቀን አይሁድን ሁሉ፥ ልጆችንና ሽማግሌዎችን፥ ህፃናቶችንና ሴቶችን፥ በአንድ ቀን ያጠፉና ይገድሉ ዘንድ፥ ይደመስሱም ዘንድ፥ ምርኮአቸውንም ይዘርፉ ዘንድ ደብዳቤዎች በመልእክተኞች እጅ ወደ ንጉሱ አገሮች ሁሉ ተላኩ።",
    "14": "በዚያም ቀን ይዘጋጁ ዘንድ የደብዳቤው ቅጅ በየአገሩ ላሉ አህዛብ ሁሉ ታወጀ።",
    "15": "መልእክተኞቹም በንጉሱ ትእዛዝ እየቸኮሉ ሄዱ፥ አዋጁም በሱሳ ግንብ ተነገረ። ንጉሱና ሃማ ሊጠጡ ተቀመጡ፤ ከተማይቱ ሱሳ ግን ተደናገጠች።"
}