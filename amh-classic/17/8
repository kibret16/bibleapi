{
    "1": "በዚያም ቀን ንጉሱ አርጤክስስ የአይሁድን ጠላት የሃማን ቤት ለንግስቲቱ ለአስቴር ሰጠ። አስቴርም ለእርስዋ ምን እንደ ሆነ ነግራው ነበርና መርዶክዮስ ወደ ንጉሱ ፊት ገባ።",
    "2": "ንጉሱም ከሃማ ያወለቀውን ቀለበቱን አወጣ፥ ለመርዶክዮስም ሰጠው። አስቴርም በሃማ ቤት ላይ መርዶክዮስን ሾመች።",
    "3": "አስቴርም እንደ ገና በንጉሱ ፊት ተናገረች በእግሩም ላይ ወድቃ እያለቀሰች የአጋጋዊውን የሃማን ክፋትና በአይሁድ ላይ የተተነኮለውን ተንኮል ይሽር ዘንድ ለመነችው።",
    "4": "ንጉሱም የወርቁን ዘንግ ለአስቴር ዘረጋላት፤ አስቴርም ተነስታ በንጉሱ ፊት ቆመችና፦",
    "5": "ንጉሱን ደስ ቢያሰኘው፥ በፊቱም ሞገስ አግኝቼ እንደሆነ፥ ይህም ነገር በፊቱ ቅን ቢሆን፥ እኔም በእርሱ ዘንድ ተወድጄ እንደ ሆነ፥ አጋጋዊው የሃመዳቱ ልጅ ሃማ በንጉሱ አገር ሁሉ ያሉትን አይሁድ ለማጥፋት የፃፈው ተንኮል ይገለበጥ ዘንድ ይፃፍ።",
    "6": "እኔ በህዝቤ ላይ የሚወርደውን ክፉ ነገር አይ ዘንድ እንዴት እችላለሁ? ወይስ የዘመዶቼን ጥፋት አይ ዘንድ እንዴት እችላለሁ? አለች።",
    "7": "ንጉሱም አርጤክስስ ንግስቲቱን አስቴርንና አይሁዳዊውን መርዶክዮስን፦ እነሆ የሃማን ቤት ለአስቴር ሰጥቻለሁ፥ እርሱም እጆቹን በአይሁድ ላይ ስለ ዘረጋ በግንድ ላይ ተሰቀለ።",
    "8": "በንጉሱ ስም የተፃፈና በንጉሱ ቀለበት የታተመ አይገለበጥምና እናንተ ደግሞ ደስ የሚያሰኛችሁን በንጉሱ ስም ስለ አይሁድ ፃፉ፥ በንጉሱም ቀለበት አትሙ አላቸው።",
    "9": "በዚያን ጊዜም ኒሳን በተባለው በመጀመሪያው ወር ከወሩም በሃያ ሶስተኛው ቀን የንጉሱ ፀሃፊዎች ተጠሩ፤ መርዶክዮስም ስለ አይሁድ እንዳዘዘው ሁሉ ከህንድ ጀምሮ እስከ ኢትዮጵያ ድረስ በመቶ ሃያ ሰባቱ አገሮች ላሉ ሹማምትና አለቆች አዛውንትም ለእያንዳንዱም አገር እንደ ፅህፈቱ ለእያንዳንዱም ህዝብ እንደ ቋንቋው ለአይሁድም እንደ ፅህፈታቸውና እንደ ቋንቋቸው ተፃፈ።",
    "10": "በንጉሱም በአርጤክስስ ስም አስፃፈው፥ በንጉሱም ቀለበት አሳተመው ደብዳቤውንም በንጉሱ ፈረስ ቤት በተወለዱት፥ ለንጉሱም አገልግሎት በተለዩ በፈጣን ፈረሶች በተቀመጡ መልእክተኞች እጅ ሰደደው።",
    "11": "በዚያም ደብዳቤ በከተሞቹ ሁሉ የሚኖሩት አይሁድ እንዲሰበሰቡ፥ ለህይወታቸውም እንዲቆሙ፥ በጥል የሚነሱባቸውን የህዝቡንና የአገሩን ሰራዊት ሁሉ ከህፃናቶቻቸውና ከሴቶቻቸው ጋር እንዲያጠፉና እንዲገድሉ እንዲደመስሱም፥ ምርኮአቸውንም እንዲዘርፉ ንጉሱ ፈቀደላቸው።",
    "12": "ይህም አዳር በሚባለው በአስራ ሁለተኛው ወር በአስራ ሶስተኛው ቀን በንጉሱ በአርጤክስስ አገሮች ሁሉ በአንድ ቀን እንዲሆን ነው።",
    "13": "አይሁድም ጠላቶቻቸውን እንዲበቀሉ በዚያ ቀን ይዘጋጁ ዘንድ የደብዳቤው ቅጅ በየአገሩ ላሉ አህዛብ ሁሉ ታወጀ።",
    "14": "ለንጉሱ አገልግሎት በተለዩ በፈጣን ፈረሶች የተቀመጡት መልእክተኞች በንጉሱ ትእዛዝ ተርበትብተውና ቸኩለው ወጡ፤ አዋጁም በሱሳ ግንብ ተነገረ።",
    "15": "መርዶክዮስም በሰማያዊና በነጭ ሃር የተሰራውን የንጉሱን የክብር ልብስ ለብሶ ታላቅም የወርቅ አክሊል ደፍቶ ከጥሩ በፍታና ከሃምራዊ ግምጃ የተሰራ መጎናፀፊያ ተጎናፅፎ ከንጉሱ ፊት ወጣ የሱሳም ከተማ ደስ አላት፥ እልልም አለች።",
    "16": "ለአይሁድም ብርሃንና ደስታ ተድላና ክብርም ሆነ።",
    "17": "የንጉሱም ትእዛዝና አዋጅ በደረሰበት አገርና ከተማ ሁሉ ለአይሁድ ደስታና ተድላ፥ የግብዣም ቀን መልካምም ቀን ሆነ። አይሁድንም መፍራት ስለ ወደቀባቸው ከምድር አህዛብ ብዙ ሰዎች አይሁድ ሆኑ።"
}