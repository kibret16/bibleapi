{
    "1": "በዚያም ሌሊት እንቅልፍ ከንጉሱ ሸሸ፤ የዘመኑንም ታሪክ መፅሃፍ ያመጡ ዘንድ አዘዘ፥ በንጉሱም ፊት ተነበበ።",
    "2": "ደጁንም ከሚጠብቁት ከንጉሱ ጃንደረቦች ሁለቱ ገበታና ታራ እጃቸውን በንጉሱ በአርጤክስስ ላይ ያነሱ ዘንድ እንደ ፈለጉ፥ መርዶክዮስ እንደ ነገረው ተፅፎ ተገኘ።",
    "3": "ንጉሱም፦ ስለዚህ ነገር ለመርዶክዮስ ምን ክብርና በጎነት ተደረገለት? አለ። ንጉሱንም የሚያገለግሉ ብላቴኖች፦ ምንም አልተደረገለትም አሉት።",
    "4": "ንጉሱም፦ በአዳራሹ ማን አለ? አለ። ሃማም ባዘጋጀው ግንድ ላይ መርዶክዮስን ለማሰቀል ለንጉሱ ይናገር ዘንድ ወደ ንጉሱ ቤት ወደ ውጭው አዳራሽ ገብቶ ነበር።",
    "5": "የንጉሱም ብላቴኖች፦ እነሆ ሃማ በአዳራሹ ቆሞአል አሉት። ንጉሱም፦ ይግባ አለ።",
    "6": "ሃማም ገባ፤ ንጉሱም፦ ንጉሱ ሊያከብረው ለሚወድደው ሰው ምን ይደረግለታል? አለው። ሃማም በልቡ፦ ንጉሱ ከእኔ ይልቅ ማንን ያከብር ዘንድ ይወድዳል? አለ።",
    "7": "ሃማም ንጉሱን እንዲህ አለው፦ ንጉሱ ያከብረው ዘንድ ለሚወድደው ሰው እንዲህ ይደረግ፤",
    "8": "ንጉሱ የለበሰው የክብር ልብስ፥ ንጉሱም የተቀመጠበት ፈረስ ይምጣለት፥ የንጉሱም ዘውድ በራሱ ላይ ይደረግ፤",
    "9": "ልብሱንና ፈረሱንም ከንጉሱ አዛውንት በዋነኛው እጅ ያስረክቡት፤ ንጉሱም ያከብረው ዘንድ የሚወድደውን ሰው ያልብሱት በፈረሱም ላይ አስቀምጠውት በከተማይቱ አደባባይ ያሳልፉት፤ በፊቱም፦ ንጉሱ ያከብረው ዘንድ ለሚወድደው ሰው እንዲህ ይደረግለታል ተብሎ አዋጅ ይነገር።",
    "10": "ንጉሱም ሃማን፦ ፍጠን፥ እንደ ተናገርኸውም ልብሱንና ፈረሱን ውሰድ፤ በንጉሱም በር ለሚቀመጠው አይሁዳዊ ለመርዶክዮስ እንዲሁ አድርግለት፤ ከተናገርኸውም ሁሉ ምንም አይቅር አለው።",
    "11": "ሃማም ልብሱንና ፈረሱን ወሰደ፥ መርዶክዮስንም አለበሰው፥ በፈረሱም ላይ አስቀመጠው፥ በከተማይቱም አደባባይ በፊቱ አሳለፈው። በፊቱም፦ ንጉሱ ያከብረው ዘንድ ለሚወድደው ሰው እንዲህ ይደረግለታል ብሎ አዋጅ ነገረ።",
    "12": "መርዶክዮስም ወደ ንጉሱ በር ተመለሰ። ሃማ ግን አዝኖና ራሱን ተከናንቦ ቸኩሎ ወደ ቤቱ ሄደ።",
    "13": "ሃማም ለሚስቱ ለዞሳራና ለወዳጆቹ ሁሉ ያገኘውን ሁሉ አጫወታቸው። ጥበበኞቹና ሚስቱ ዞሳራም። በፊቱ መውደቅ የጀመርህለት መርዶክዮስ ከአይሁድ ወገን የሆነ እንደ ሆነ በፊቱ ፈፅሞ ትወድቃለህ እንጂ አታሸንፈውም አሉት።",
    "14": "እነርሱም ሲናገሩት ሳሉ እነሆ የንጉሱ ጃንደረቦች መጡ፥ አስቴርም ወዳዘጋጀችው ግብዣ ይመጣ ዘንድ ሃማን አስቸኮሉት።"
}