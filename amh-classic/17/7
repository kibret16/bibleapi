{
    "1": "ንጉሱና ሃማም ከንግስቲቱ ከአስቴር ጋር ለመጠጣት መጡ።",
    "2": "በሁለተኛውም ቀን ንጉሱ በወይኑ ጠጅ ግብዣ ሳለ አስቴርን፦ ንግስት አስቴር ሆይ፥ የምትለምኚኝ ምንድር ነው? ይሰጥሻል የምትሺውስ ምንድር ነው? እስከ መንግስቴ እኩሌታ እንኳ ቢሆን ይደረግልሻል አላት።",
    "3": "ንግስቲቱም አስቴር መልሳ፦ ንጉስ ሆይ፥ በአንተ ዘንድ ሞገስ አግኝቼ እንደ ሆነ፥ ንጉሱንም ደስ ቢያሰኘው፥ ህይወቴ በልመናዬ ህዝቤም በመሻቴ ይሰጠኝ፤",
    "4": "እኔና ህዝቤ ለመጥፋትና ለመገደል ለመደምሰስም ተሸጠናልና። ባርያዎች ልንሆን ተሸጠን እንደ ሆነ ዝም ባልሁ ነበር የሆነ ሆኖ ጠላቱ የንጉሱን ጉዳት ለማቅናት ባልቻለም ነበር አለች።",
    "5": "ንጉሱም አርጤክስስ ንግስቲቱን አስቴርን፦ ይህን ያደርግ ዘንድ በልቡ የደፈረ ማን ነው? እርሱስ ወዴት ነው? ብሎ ተናገራት።",
    "6": "አስቴርም፦ ያ ጠላትና ባለጋራ ሰው ክፉው ሃማ ነው አለች። ሃማም በንጉሱና በንግስቲቱ ፊት ደነገጠ።",
    "7": "ንጉሱም ተቆጥቶ የወይን ጠጅ ከመጠጣቱ ተነሳ፥ ወደ ንጉሱም ቤት አታክልት ውስጥ ሄደ። ሃማም ከንጉሱ ዘንድ ክፉ ነገር እንደ ታሰበበት አይቶአልና ከንግስቲቱ ከአስቴር ህይወቱን ይለምን ዘንድ ቆመ።",
    "8": "ንጉሱም ከቤቱ አታክልት ወደ ወይን ጠጁ ግብዣ ስፍራ ተመለሰ፤ ሃማም አስቴር ባለችበት አልጋ ላይ ወድቆ ነበር። ንጉሱም፦ ደግሞ በቤቴ በእኔ ፊት ንግስቲቱን ይጋፋታልን? አለ። ይህም ቃል ከንጉሱ አፍ በወጣ ጊዜ የሃማን ፊት ሸፈኑት።",
    "9": "በንጉሱም ፊት ካሉት ጃንደረቦች አንዱ ሃርቦና፦ እነሆ ሃማ ለንጉሱ በጎ ለተናገረው ለመርዶክዮስ ያሰራው ርዝመቱ አምሳ ክንድ የሆነው ግንድ በሃማ ቤት ተተክሎአል አለ። ንጉሱም፦ በእርሱ ላይ ስቀሉት አለ።",
    "10": "ሃማንም ለመርዶክዮስ ባዘጋጀው ግንድ ላይ ሰቀሉት፤ በዚያም ጊዜ የንጉሱ ቁጣ በረደ።"
}