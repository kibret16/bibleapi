{
    "1": "አዳር በሚባለውም በአስራ ሁለተኛው ወር ከወሩም በአስራ ሶስተኛው ቀን፥ የንጉሱ ትእዛዝና አዋጅ ሊፈፀምበት በነበረው ቀን፥ የአይሁድ ጠላቶች ሊሰለጥኑባቸው በነበረው ቀን፥ አይሁድ በጠላቶቻቸው ላይ እንዲሰለጥኑ ነገሩ ተገለበጠ።",
    "2": "አይሁድም ክፋታቸውን በሚሹት ሰዎች ላይ እጃቸውን ይዘረጉ ዘንድ በንጉሱ በአርጤክስስ አገሮች ሁሉ በነበሩ ከተሞቻቸው ውስጥ ተሰበሰቡ፤ እነርሱንም መፍራት በአህዛብ ሁሉ ላይ ወድቆ ነበርና እነርሱን የሚቃወም ሰው አልነበረም።",
    "3": "መርዶክዮስን መፍራት በላያቸው ስለ ወደቀ በየአገሩ የነበሩ አዛውንትና ሹማምቶች አለቆችም፥ የንጉሱንም ስራ የሚሰሩቱ ሁሉ አይሁድን አገዙ።",
    "4": "ያ ሰው መርዶክዮስ ከፍ ከፍ እያለ ስለ ሄደ በንጉሱ ቤት ታላቅ ሆኖ ነበርና፥ የመርዶክዮስም ዝና በየአገሩ ሁሉ ተሰምቶ ነበርና።",
    "5": "አይሁድም ጠላቶቻቸውን ሁሉ በሰይፍ እየመቱ ገደሉአቸው፥ አጠፉአቸውም በሚጠሉአቸውም ላይ እንደ ወደዱ አደረጉባቸው።",
    "6": "አይሁድም በሱሳ ግንብ አምስት መቶ ያህል ሰዎች ገደሉ አጠፉም።",
    "7-8": "ፈርሰኔስ፥ ደልፎን፥ ፋስጋ፥ ፋረዳታ፥",
    "9": "በርያ፥ ሰርባካ፥ መርመሲማ፥ ሩፋዮስ፥ አርሳዮስ፥ ዛቡታዮስ የሚባሉትን፥",
    "10": "የሃመዳቱን ልጅ የአይሁድን ጠላት አስሩን የሃማን ልጆች ገደሉ፤ ነገር ግን ወደ ብዝበዛው እጃቸውን አልዘረጉም።",
    "11": "በዚያም ቀን በሱሳ ግንብ የተገደሉት ሰዎች ቁጥር ወደ ንጉሱ መጣ።",
    "12": "ንጉሱም ንግስቲቱን አስቴርን፦ አይሁድ በሱሳ ግንብ አምስት መቶ ሰዎችንና አስሩን የሃማ ልጆች ገደሉ አጠፉአቸውም፤ በቀሩትስ በንጉሱ አገሮች እንዴት አድርገው ይሆን! አሁንስ ልመናሽ ምንድር ነው? ይሰጥሻል፤ ሌላስ የምትሺው ምንድር ነው? ይደረጋል አላት።",
    "13": "አስቴርም፦ ንጉሱን ደስ ቢያሰኘው በሱሳ የሚኖሩ አይሁድ ዛሬ እንደ ተደረገው ትእዛዝ ነገ ደግሞ ያድርጉ፤ አስሩም የሃማ ልጆች በግንድ ላይ ይሰቀሉ አለች።",
    "14": "ንጉሱም ይህ ይደረግ ዘንድ አዘዘ፤ አዋጅም በሱሳ ተነገረ፤ አስሩንም የሃማን ልጆች ሰቀሉ።",
    "15": "በሱሳም የነበሩ አይሁድ አዳር በሚባለው ወር በአስራ አራተኛው ቀን ደግሞ ተሰብስበው በሱሳ ሶስት መቶ ያህል ሰዎች ገደሉ፤ ነገር ግን ወደ ብዝበዛው እጃቸውን አልዘረጉም።",
    "16": "የቀሩትም በንጉሱ አገር ያሉ አይሁድ ተሰብስበው ለህይወታቸው ቆሙ፥ ከጠላቶቻቸውም አረፉ፤ ከሚጠሉአቸውም ሰባ አምስት ሺህ ገደሉ፤ ነገር ግን ወደ ብዝበዛው እጃቸውን አልዘረጉም።",
    "17": "አዳር በሚባለው ወር በአስራ ሶስተኛው ቀን ይህ ተደረገ፤ በአስራ አራተኛውም ቀን አረፉ፥ የግብዣና የደስታም ቀን አደረጉ።",
    "18": "በሱሳ የነበሩት አይሁድ ግን በአስራ ሶስተኛውና በአስራ አራተኛው ቀን ተሰበሰቡ፤ በአስራ አምስተኛውም ቀን አረፉ፥ የመጠጥና የደስታም ቀን አደረጉት።",
    "19": "ስለዚህም በመንደሮችና ባልተመሸጉ ከተሞች የሚኖሩ አይሁድ አዳር በሚባለው ወር አስራ አራተኛውን ቀን የደስታና የመጠጥ የመልካምም ቀን፥ እርስ በርሳቸውም ስጦታ የሚሰጣጡበት ቀን ያደርጉታል።",
    "20": "መርዶክዮስም ይህን ነገር ፃፈ፥ በንጉሱም በአርጤክስስ አገሮች ሁሉ በቅርብና በሩቅ ወዳሉት አይሁድ ሁሉ ደብዳቤዎችን ላከ።",
    "21": "በየአመቱም አዳር በሚባለው ወር አስራ አራተኛውና አስራ አምስተኛው ቀን፥",
    "22": "አይሁድ ከጠላቶቻቸው እረፍትን ያገኙበት ቀን፥ ወሩም ከህዘን ወደ ደስታ ከልቅሶም ወደ መልካም ቀን የተለወጠበት ወር ሆኖ ይጠብቁት ዘንድ፥ የግብዣና የደስታም ቀን፥ እርስ በርሳቸውም ስጦታ የሚሰጣጡበትና ለድሆች ስጦታ የሚሰጡበት ቀን ያደርጉት ዘንድ አዘዛቸው።",
    "23": "አይሁድም ለመስራት የጀመሩትን፥ መርዶክዮስም የፃፈላቸውን ያደርጉ ዘንድ ተቀበሉት፤",
    "24": "አጋጋዊው የሃመዳቱ ልጅ የአይሁድ ሁሉ ጠላት ሃማ አይሁድን ያጠፋ ዘንድ ተተንኩሎ ነበር፤ ሊደመስሳቸውና ሊያጠፋቸውም ፉር የሚባል እጣ ጥሎ ነበር።",
    "25": "አስቴርም ወደ ንጉሱ ፊት በገባች ጊዜ በአይሁድ ላይ የተተነኮለው ክፉ ተንኮል በራሱ ላይ እንዲመለስ፥ እርሱና ልጆቹም በግንድ ላይ እንዲሰቀሉ በደብዳቤው አዘዘ።",
    "26": "ስለዚህም እነዚህ ቀኖች እንደ ፉር ስም ፉሪም ተባሉ። በዚህም ደብዳቤ ስለ ተፃፈው ቃል ሁሉ፥ ስላዩትና ስላገኙአቸውም ነገር ሁሉ፥",
    "27-28": "አይሁድ እነዚህን ሁለት ቀኖች እንደ ፅህፈቱና እንደ ጊዜው በየአመቱ ይጠብቁ ዘንድ፥ እነዚህም ቀኖች በየትውልዳቸውና በየወገናቸው በየአገራቸውም በየከተማቸውም የታሰቡና የተከበሩ ይሆኑ ዘንድ፥ እነዚህም የፉሪም ቀኖች በአይሁድ ዘንድ እንዳይሻሩ፥ መታሰባቸውም ከዘራቸው እንዳይቆረጥ፥ በራሳቸውና በዘራቸው ወደ እነርሱም በተጠጉት ሁሉ ላይ እንዳይቀር ስርአት አድርገው ተቀበሉ።",
    "29": "የአቢካኢልም ልጅ ንግስቲቱ አስቴርና አይሁዳዊው መርዶክዮስ ይህችን ስለ ፉሪም የምትናገረውን ሁለተኛይቱን ደብዳቤ በስልጣናቸው ሁሉ ያፀኑአት ዘንድ ፃፉ።",
    "30": "ደብዳቤዎቹንም በአርጤክስስ መንግስት በመቶ ሃያ ሰባቱ አገሮች ወዳሉ አይሁድ ሁሉ በሰላምና በእውነት ቃል ላኩ።",
    "31": "እነዚህንም የፉሪም ቀኖች፥ አይሁዳዊው መርዶክዮስና ንግስቲቱ አስቴር እንዳዘዙ፥ ለራሳቸውና ለዘራቸውም የፆማቸውንና የልቅሶአቸውን ነገር ለማክበር እንደ ተቀበሉ፥ በየጊዜያቸው ያፀኑ ዘንድ ፃፉ።",
    "32": "የአስቴርም ትእዛዝ ይህን የፉሪምን ነገር አፀና፤ በመፅሃፍም ተፃፈ።"
}