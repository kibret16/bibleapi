{
    "1": "በአርጤክስስም ዘመን እንዲህ ሆነ፤ ይህም አርጤክስስ ከህንድ ጀምሮ እስከ ኢትዮጵያ ድረስ በመቶ ሃያ ሰባት አገሮች ላይ ነገሰ።",
    "2": "በዚያም ዘመን ንጉሱ አርጤክስስ በሱሳ ግንብ በነበረው በመንግስቱ ዙፋን ላይ ተቀምጦ ሳለ፥",
    "3": "በነገሰ በሶስተኛው አመት ለባለምዋሎቹና ለአገልጋዮቹ ሁሉ ግብዣ አደረገ፤ የፋርስና የሜዶን ታላላቆች ሁሉ፥ የየአገሩ አዛውንትና ሹማምት፥ በፊቱ ነበሩ፤",
    "4": "የከበረውንም የመንግስቱን ሃብት፥ የታላቁንም የግርማዊነቱን ክብር መቶ ሰማንያ ቀን ያህል አሳያቸው።",
    "5": "ይህም ቀን በተፈፀመ ጊዜ በሱሳ ግንብ ውስጥ ለተገኙት ህዝብ ሁሉ ከታላቁ ጀምሮ እስከ ታናሹ ድረስ ንጉሱ በንጉሱ ቤት አታክልት ውስጥ ባለው አደባባይ ሰባት ቀን ግብዣ አደረገ።",
    "6": "ነጭ፥ አረንጓዴ፥ ሰማያዊም መጋረጆች ከጥሩ በፍታና ከሃምራዊ ግምጃ በተሰራ ገመድ፥ በብር ቀለበትና በእብነ በረድ አእማድ ላይ ተዘርግተው ነበር፤ አልጋዎቹም ከወርቅና ከብር ተሰርተው በቀይና በነጭ በብጫና በጥቁር እብነ በረድ ወለል ላይ ነበሩ።",
    "7": "መጠጡም በልዩ ልዩ በወርቅ እቃ ይታደል ነበር፤ የንጉሱም የወይን ጠጅ እንደ ንጉሱ ለጋስነት መጠን እጅግ ብዙ ነበረ።",
    "8": "ንጉሱም እንደ ሰው ሁሉ ፈቃድ ያደርጉ ዘንድ ለቤቱ አዛዦች ሁሉ አዝዞ ነበርና መጠጡ እንደ ወግ አልነበረም።",
    "9": "ንግስቲቱም አስጢን በንጉሱ በአርጤክስስ ቤተ መንግስት ለሴቶች ግብዣ አደረገች።",
    "10-11": "በሰባተኛውም ቀን ንጉሱ አርጤክስስ የወይን ጠጅ ጠጥቶ ደስ ባለው ጊዜ፥ ንግስቲቱ አስጢን መልከ መልካም ነበረችና ውበትዋ ለአህዛብና ለአለቆች እንዲታይ የመንግስቱን ዘውድ ጭነው ወደ ንጉሱ ፊት ያመጡአት ዘንድ በፊቱ የሚያገለግሉትን ሰባቱን ጃንደረቦች ምሁማንን፥ ባዛንን፥ ሃርቦናን፥ ገበታን፥ ዘቶልታን፥ ዜታርን፥ ከርከስን አዘዛቸው።",
    "12": "ነገር ግን ንግስቲቱ አስጢን በጃንደረቦቹ እጅ በላከው በንጉሱ ትእዛዝ ትመጣ ዘንድ እንቢ አለች፤ ንጉሱም እጅግ ተቆጣ፥ በቁጣውም ተናደደ።",
    "13": "ህግንና ፍርድን በሚያውቁ ሁሉ ፊት የንጉሱ ወግ እንዲህ ነበረና ንጉሱ የዘመኑን ነገር የሚያውቁትን ጥበበኞችን፥",
    "14": "በመንግስቱም ቀዳሚዎች ሆነው የሚቀመጡ የንጉሱ ባለምዋሎች ሰባቱ የፋርስና የሜዶን መሳፍንት አርቄስዮስ፥ ሼታር፥ አድማታ፥ ተርሺሽ፥ ሜሬስ፥ ማሌሴአር፥ ምሙካን በአጠገቡ ሳሉ፦",
    "15": "በጃንደረቦች እጅ የተላከባትን የንጉሱን የአርጤክስስን ትእዛዝ ስላላደረገች በንግስቲቱ በአስጢን ላይ እንደ ህጉ የምናደርገው ምንድር ነው? አላቸው።",
    "16": "ምሙካንም በንጉሱና በአዛውንቱ ፊት እንዲህ አለ፦ ንግስቲቱ አስጢን አዛውንቱን ሁሉና በንጉሱ በአርጤክስስ አገር ያሉትን አህዛብ ሁሉ በድላለች እንጂ ንጉሱን ብቻ የበደለች አይደለችም።",
    "17": "ይህ የንግስቲቱ ነገር ወደ ሴቶች ሁሉ ይደርሳልና፦ ንጉሱ አርጤክስስ ንግስቲቱ አስጢን ወደ እርሱ ትገባ ዘንድ አዘዘ፥ እርስዋ ግን አልገባችም ተብሎ በተነገረ ጊዜ ባሎቻቸው በአይናቸው ዘንድ የተናቁ ይሆናሉ።",
    "18": "ዛሬም የንግስቲቱን ነገር የሰሙት የፋርስና የሜዶን ወይዛዝር እንዲህና እንዲህ ብለው ለንጉሱ አዛውንት ሁሉ ይናገራሉ፥ ንቀትና ቁጣም ይበዛል።",
    "19": "ንጉሱም ቢፈቅድ፥ አስጢን ወደ ንጉሱ ወደ አርጤክስስ ፊት ከእንግዲህ ወዲህ እንዳትገባ የንጉሱ ትእዛዝ ከእርሱ ይውጣ፥ እንዳይፈርስም በፋርስና በሜዶን ህግ ይፃፍ፤ ንጉሱም ንግስትነትዋን ከእርስዋ ለተሻለችው ለሌላይቱ ይስጥ።",
    "20": "የንጉሱም ትእዛዝ በሰፊው መንግስቱ ሁሉ በተነገረ ጊዜ ሴቶች ሁሉ ባሎቻቸውን ታላቁንም ታናሹንም ያከብራሉ።",
    "21": "ይህም ምክር ንጉሱንና አዛውንቱን ደስ አሰኛቸው፤ ንጉሱም እንደ ምሙካን ቃል አደረገ።",
    "22": "ሰው ሁሉ በቤቱ አለቃ ይሁን፤ በህዝቡም ቋንቋ ይናገር ብሎ ለአገሩ ሁሉ እንደ ፅህፈቱ ለህዝቡም ሁሉ እንደ ቋንቋው ደብዳቤዎችን ወደ ንጉሱ አገሮች ሁሉ ሰደደ።"
}