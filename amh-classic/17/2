{
    "1": "ከዚህም ነገር በኋላ የንጉሱ የአርጤክስስ ቁጣ በበረደ ጊዜ አስጢንና ያደረገችውን የፈረደባትንም ነገር አሰበ።",
    "2": "ንጉሱንም የሚያገለግሉ ብላቴኖች እንዲህ አሉት፦ መልከ መልካም የሆኑ ደናግል ለንጉሱ ይፈለጉለት፤",
    "3": "ሴቶችን ከሚጠብቅ ከንጉሱ ጃንደረባ ከሄጌ እጅ በታች እንዲያደርጓቸው መልከ መልካሞቹን ደናግል ሁሉ ወደ ሱሳ ግንብ ወደ ሴቶች ቤት ይሰበስቡአቸው ዘንድ ንጉሱ በመንግስቱ አገሮች ሁሉ ሹማምቶችን ያኑር፤ ቅባትና የሚያስፈልጋቸውም ይሰጣቸው፤",
    "4": "ንጉሱንም ደስ የምታሰኝ ቆንጆ በአስጢን ስፍራ ትንገስ፦ ይህም ነገር ንጉሱን ደስ አሰኘው፥ እንዲሁም አደረገ።",
    "5": "አንድ አይሁዳዊ የቂስ ልጅ የሰሜኢ ልጅ የኢያእር ልጅ መርዶክዮስ የሚባል ብንያማዊ በሱሳ ግንብ ነበረ።",
    "6": "እርሱም የባቢሎን ንጉስ ናቡከደነፆር ከማረካቸው ከይሁዳ ንጉስ ከኢኮንያን ጋር ከተማረኩት ምርኮኞች ጋር ከኢየሩሳሌም የተማረከ ነበረ።",
    "7": "አባትና እናትም አልነበራትምና የአጎቱ ልጅ ሃደሳ የተባለችውን አስቴርን አሳድጎ ነበር፤ ቆንጆይቱም የተዋበችና መልከ መልካም ነበረች፤ አባትዋና እናትዋም ከሞቱ በኋላ መርዶክዮስ እንደ ልጁ አድርጎ ወስዶአት ነበር።",
    "8": "የንጉሱም ትእዛዝና አዋጅ በተሰማ ጊዜ፥ ብዙም ቆነጃጅት ወደ ሱሳ ግንብ ወደ ሄጌ እጅ በተሰበሰቡ ጊዜ፥ አስቴር ወደ ንጉሱ ቤት ወደ ሴቶች ጠባቂው ወደ ሄጌ ተወሰደች።",
    "9": "ቆንጆይቱም ደስ አሰኘችው፥ በእርሱም ዘንድ ሞገስ አገኘች፤ ቅባትዋንም ድርሻዋንም ከንጉሱም ቤት ልታገኝ የሚገባትን ሰባት ደንገጥሮች ፈጥኖ ሰጣት፤ እርስዋንና ደንገጥሮችዋንም በሴቶች ቤት በተመረጠ ስፍራ አኖረ።",
    "10": "ይህንም እንዳትናገር መርዶክዮስ አዝዞአት ነበርና አስቴር ህዝብዋንና ወገንዋን አልተናገረችም።",
    "11": "መርዶክዮስም የአስቴርን ደህንነትና የሚሆንላትን ያውቅ ዘንድ እለት እለት በሴቶች ቤት ወለል ትይዩ ይመላለስ ነበር።",
    "12": "የመንፃታቸውም ወራት ስድስት ወር ያህል በከርቤ ዘይት፥ ስድስት ወርም በጣፋጭ ሽቱና በልዩ ልዩም በሚያነፃ ነገር ይፈፀም ነበርና እንደ ሴቶች ወግ አስራ ሁለት ወር እንዲሁ ከተደረገላት በኋላ ወደ ንጉሱ ወደ አርጤክስስ ለመግባት የአንዳንዲቱ ቆንጆ ተራ በደረሰ ጊዜ፥",
    "13": "በዚህ ወግ ቆንጆይቱ ወደ ንጉሱ ትገባ ነበር፤ ከሴቶች ቤት ወደ ንጉሱ ቤት ለመውሰድ የምትሻውን ሁሉ ይሰጡአት ነበር።",
    "14": "ማታም ትገባ ነበር፥ ሲነጋም ተመልሳ ወደ ሁለተኛው ሴቶች ቤት ቁባቶችን ወደሚጠብቅ ወደ ንጉሱ ጃንደረባ ወደ ጋይ ትመጣ ነበር፤ ንጉሱም ያልፈለጋት እንደ ሆነ፥ በስምዋም ያልተጠራች እንደሆነ፥ ከዚያ ወዲያ ወደ ንጉሱ አትገባም ነበር።",
    "15": "ወደ ንጉሱም ትገባ ዘንድ የመርዶክዮስ አጎት የአቢካኢል ልጅ የአስቴር ተራ በደረሰ ጊዜ የሴቶች ጠባቂው የንጉሱ ጃንደረባ ሄጌ ከሚለው በቀር ምንም አልፈለገችም ነበር፤ አስቴርም በሚያዩአት ሁሉ አይን ሞገስ አግኝታ ነበርና።",
    "16": "አርጤክስስም በነገሰ በሰባተኛው አመት አዳር በሚባለው በአስራ ሁለተኛው ወር አስቴር ወደ ንጉሱ ቤት ተወሰደች።",
    "17": "ንጉሱም ከሴቶች ሁሉ ይልቅ አስቴርን ወደደ፥ በአይኑም ከደናግል ሁሉ ይልቅ ሞገስንና መወደድን አገኘች፤ የመንግስቱንም ዘውድ በራስዋ ላይ አደረገ፥ በአስጢንም ፋንታ አነገሳት።",
    "18": "ንጉሱም ስለ አስቴር ለባለምዋሎቹና ለአገልጋዮቹ ሁሉ ሰባት ቀን ያህል ትልቅ ግብዣ አደረገ፤ ለአገሮቹም ሁሉ ይቅርታ አደረገ፥ እንደ ንጉሱም ለጋስነት መጠን ስጦታ ሰጠ።",
    "19": "ደናግሉም ዳግመኛ በተሰበሰቡ ጊዜ መርዶክዮስ በንጉሱ በር ይቀመጥ ነበር።",
    "20": "አስቴርም ከእርሱ ጋር እንዳደገችበት ጊዜ የመርዶክዮስን ትእዛዝ ታደርግ ነበርና መርዶክዮስ እንዳዘዛት አስቴር ወገንዋንና ህዝብዋን አልተናገረችም።",
    "21": "በዚያም ወራት መርዶክዮስ በንጉሱ በር ተቀምጦ ሳለ ደጁን ከሚጠብቁት ከንጉሱ ጃንደረቦች ሁለቱ ገበታና ታራ ተቆጡ፥ እጃቸውንም በንጉሱ በአርጤክስስ ላይ ያነሱ ዘንድ ፈለጉ።",
    "22": "ነገሩም ለመርዶክዮስ ተገለጠ፥ እርሱም ለንግስቲቱ ለአስቴር ነገራት፤ አስቴርም በመርዶክዮስ ስም ለንጉሱ ነገረች።",
    "23": "ነገሩም ተመረመረ፥ እንዲህም ሆኖ ተገኘ፥ ሁለቱም በዛፍ ላይ ተሰቀሉ ያም በንጉሱ ፊት በታሪክ መፅሃፍ ተፃፈ።"
}