{
    "1": "መርዶክዮስም የተደረገውን ሁሉ ባወቀ ጊዜ ልብሱን ቀደደ፥ ማቅም ለበሰ አመድም ነሰነሰ፥ ወደ ከተማይቱም መካከል ወጣ፥ ታላቅም የመረረ ጩኸት ጮኸ።",
    "2": "ማቅም ለብሶ በንጉስ በር መግባት አይገባም ነበርና እስከ ንጉሱ በር አቅራቢያ መጣ።",
    "3": "የንጉሱም ትእዛዝና አዋጅ በደረሰበት አገር ሁሉ በአይሁድ ላይ ታላቅ ህዘንና ፆም ልቅሶና ዋይታም ሆነ፤ ብዙዎችም ማቅና አመድ አነጠፉ።",
    "4": "የአስቴርም ደንገጥሮችዋና ጃንደረቦችዋ መጥተው ነገሩአት፥ ንግስቲቱም እጅግ አዘነች፤ ማቁንም ለውጦ ልብስ ይለብስ ዘንድ ለመርዶክዮስ ሰደደችለት፤ እርሱ ግን አልተቀበለም።",
    "5": "አስቴርም ያገለግላት ዘንድ ንጉሱ ያቆመውን አክራትዮስን ጠራች፤ እርሱም ከጃንደረቦች አንዱ ነበረ፥ እርስዋም ይህ ነገር ምንና ምን እንደ ሆነ ያስታውቃት ዘንድ ወደ መርዶክዮስ እንዲሄድ አዘዘችው።",
    "6": "አክራትዮስም በንጉስ በር ፊት ወደ ነበረችው ወደ ከተማይቱ አደባባይ ወደ መርዶክዮስ ወጣ።",
    "7": "መርዶክዮስም የተደረገውን ሁሉ፥ አይሁድንም ለማጥፋት ሃማ በንጉሱ ግምጃ ቤት ይመዝን ዘንድ የተናገረውን የብሩን ቁጥር ነገረው።",
    "8": "ለአስቴርም እንዲያሳያት ለመጥፋታቸው በሱሳ የተነገረውን የአዋጁን ፅህፈት ቅጅ ሰጠው፤ ወደ ንጉሱም ገብታ ስለ ህዝብዋ ትለምነውና ትማልደው ዘንድ እንዲነግራትና እንዲያዝዛት ነገረው።",
    "9": "አክራትዮስም መጥቶ የመርዶክዮስን ቃል ለአስቴር ነገራት።",
    "10": "አስቴርም አክራትዮስን ተናገረችው፥ ለመርዶክዮስም እንዲህ የሚል መልእክት ሰጠችው።",
    "11": "የንጉሱ ባርያዎችና በአገሮችም የሚኖሩ ህዝብ ሁሉ ወንድ ወይም ሴት ቢሆን ሳይጠራ ወደ ንጉሱ ወደ ውስጠኛው ወለል የሚገባ ሁሉ፥ በህይወት ይኖር ዘንድ ንጉሱ የወርቁን ዘንግ ካልዘረጋለት በቀር፥ እርሱ ይሞት ዘንድ ህግ እንዳለ ያውቃሉ፤ እኔ ግን ወደ ንጉሱ ለመግባት ይህን ሰላሳውን ቀን አልተጠራሁም።",
    "12": "አክራትዮስም የአስቴርን ቃል ለመርዶክዮስ ነገረው።",
    "13": "መርዶክዮስም አክራትዮስን፦ ሂድና ለአስቴር እንዲህ በላት አለው። አንቺ፦ በንጉስ ቤት ስለ ሆንሁ ከአይሁድ ሁሉ ይልቅ እድናለሁ ብለሽ በልብሽ አታስቢ።",
    "14": "በዚህ ጊዜ ቸል ብትዪ እረፍትና መዳን ለአይሁድ ከሌላ ስፍራ ይሆንላቸዋል፥ አንቺና የአባትሽ ቤት ግን ትጠፋላችሁ፤ ደግሞስ ወደ መንግስት የመጣሽው እንደዚህ ላለው ጊዜ እንደ ሆነ ማን ያውቃል?",
    "15": "አስቴርም እንዲህ ብሎ ለመርዶክዮስ እንዲመልስ አዘዘችው።",
    "16": "ሄደህ በሱሳ ያሉትን አይሁድ ሁሉ ሰብስብ፥ ለእኔም ፁሙ ሶስት ቀን ሌሊቱንና ቀኑን አትብሉም፥ አትጠጡም እኔና ደንገጥሮቼ ደግሞ እንዲሁ እንፆማለን፤ ምንም እንኳ ያለ ህግ ቢሆን ወደ ንጉሱ እገባለሁ፤ ብጠፋም እጠፋለሁ።",
    "17": "መርዶክዮስም ሄዶ አስቴር እንዳዘዘችው ሁሉ አደረገ።"
}