{
    "1": "ነፍሴ ሆይ፥ እግዚአብሔርን ባርኪ፤ አቤቱ አምላኬ ሆይ፥ አንተ እጅግ ታላቅ ነህ፤ ክብርንና ግርማን ለበስህ።",
    "2": "ብርሃንን እንደ ልብስ ለበስህ፤ ሰማይንም እንደ መጋረጃ ዘረጋህ፤",
    "3": "እልፍኙን በውሃ የሚሰራ፥ ሰረገላውን ደመና የሚያደርግ፥ በነፋስ ክንፍም የሚሄድ፥",
    "4": "መላእክቱን መንፈስ የሚያደርግ፥ አገልጋዮቹንም የእሳት ነበልባል።",
    "5": "ለዘላለም እንዳትናወጥ ምድርን በመሰረትዋ ላይ መሰረታት።",
    "6": "በጥልቅ እንደ ልብስ ከደንሃት፥ በተራሮችም ላይ ውሆች ይቆማሉ።",
    "7": "ከዘለፋህም ይሸሻሉ፥ ከነጎድጓድህም ድምፅ ይደነግጣሉ፤",
    "8": "ወደ ተራሮች ይወጣሉ፥ ወደ ቆላዎች ወዳዘጋጀህላቸው ስፍራ ይወርዳሉ፤",
    "9": "እንዳያልፉትም ድንበር አደረግህላቸው ምድርን ይከድኑ ዘንድ እንዳይመለሱ።",
    "10": "ምንጮችን ወደ ቆላዎች ይልካል፤ በተራሮች መካከል ውሆች ያልፋሉ፤",
    "11": "የዱር አራዊትን ሁሉ ያጠጣሉ፥ የበረሃ አህያዎችም ጥማታቸውን ይረካሉ።",
    "12": "የሰማይም ወፎች በእነርሱ ዘንድ ያድራሉ፥ በድንጋዩ ስንጥቅ መካከልም ይጮሃሉ።",
    "13": "ተራሮችን ከላይ የሚያጠጣቸው ከስራህ ፍሬ ምድር ትጠግባለች።",
    "14": "እንጀራን ከምድር ያወጣ ዘንድ ለምለሙን ለሰው ልጆች ጥቅም፥ ሳርንም ለእንስሳ ያበቅላል።",
    "15": "ወይን የሰውን ልብ ደስ ያሰኛል፥ ዘይትም ፊትን ያበራል፥ እህልም የሰውን ጉልበት ያጠነክራል።",
    "16": "የእግዚአብሔር ዛፎች እርሱም የተከላቸው የሊባኖስ ዝግባዎች ይጠግባሉ።",
    "17": "በዚያም ወፎች ይዋለዳሉ፥ የሽመላ ቤትም የእነርሱ ጎረቤት ነው።",
    "18": "ረጃጅም ተራራዎች ለዋላዎች፥ ድንጋዮችም ለእሽኮኮች መሸሻ ናቸው።",
    "19": "ጨረቃን ለጊዜዎች አደረገ፤ ፀሃይም መግቢያውን ያውቃል።",
    "20": "ጨለማ ታደርጋለህ ሌሊትም ይሆናል፤ በእርሱም የዱር አራዊት ሁሉ ይወጡበታል።",
    "21": "የአንበሳ ግልገሎች ለመንጠቅ ይጮሃሉ፥ ከእግዚአብሔርም ምግባቸውን ይሻሉ።",
    "22": "ፀሃይ ስትወጣ ይሰበሰባሉ፤ በየዋሻቸውም ይተኛሉ።",
    "23": "ሰው ወደ ተግባሩ፥ እስኪመሽም ድረስ ወደ ስራው ይወጣል።",
    "24": "አቤቱ፥ ስራህ እጅግ ብዙ ነው፤ ሁሉን በጥበብ አደረግህ፥ ምድርም ከፍጥረትህ ተሞላች።",
    "25": "ይህች ባህር ታላቅና ሰፊ ናት፤ በዚያ ስፍራ ቁጥር የሌለው ተንቀሳቃሽ፥ ታላላቆችና ታናናሾች እንስሶች አሉ።",
    "26": "በዚያ ጊዜ መርከቦች ይሄዳሉ፥ በዚያም ላይ የፈጠርኸው ዘንዶ ይጫወትበታል።",
    "27": "ምግባቸውን በየጊዜው ትሰጣቸው ዘንድ እነዚህ ሁሉ አንተን ተስፋ ያደርጋሉ።",
    "28": "በሰጠሃቸውም ጊዜ ይሰበስባሉ፤ እጅህን ትከፍታለህ፥ ከመልካም ነገርም ይጠግባሉ።",
    "29": "ፊትህን ስትሰውር ይደነግጣሉ፤ ነፍሳቸውን ታወጣለህ ይሞታሉም፥ ወደ አፈራቸውም ይመለሳሉ።",
    "30": "መንፈስህን ትልካለህ ይፈጠራሉም፥ የምድርንም ፊት ታድሳለህ።",
    "31": "የእግዚአብሔር ክብር ለዘላለም ይሁን፤ እግዚአብሔር በስራው ደስ ይለዋል።",
    "32": "ምድርን ያያል እንድትንቀጠቀጥም ያደርጋል፤ ተራሮችን ይዳስሳል ይጤሳሉም።",
    "33": "በህይወቴ ሳለሁ ለእግዚአብሔር እቀኛለሁ፥ ለአምላኬም በምኖርበት ዘመን ሁሉ እዘምራለሁ።",
    "34": "ቃሌ ለእርሱ ይጣፍጠው፥ እኔም በእግዚአብሔር ደስ ይለኛል።",
    "35": "ሃጥአን ከምድር ይጥፉ፤ አመፀኞች እንግዲህ አይገኙ። ነፍሴ ሆይ፥ እግዚአብሔርን ባርኪ። ሃሌ ሉያ።",
    "0": "የዳዊት መዝሙር።"
}