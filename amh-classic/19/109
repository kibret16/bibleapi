{
    "1": "አምላክ ሆይ፥ ምስጋናዬን ዝም አትበል፥",
    "2": "የሃጢአተኛ አፍና የተንኮለኛ አፍ በላዬ ተላቅቀውብኛልና፤ በሽንገላ አንደበትም በላዬ ተናገሩ፤",
    "3": "በጥል ቃል ከበቡኝ፥ በከንቱም ተሰለፉብኝ።",
    "4": "በወደድኋቸው ፋንታ አጣሉኝ፥ እኔ ግን እፀልያለሁ።",
    "5": "በመልካም ፋንታ ክፉን፥ በወደድኋቸውም ፋንታ ጠላትነትን መለሱልኝ።",
    "6": "በላዩ ሃጢአተኛን ሹም፤ ሰይጣንም በቀኙ ይቁም።",
    "7": "በተምዋገተም ጊዜ ተረትቶ ይውጣ፤ ፀሎቱም ሃጢአት ትሁንበት።",
    "8": "ዘመኖቹም ጥቂት ይሁኑ፤ ሹመቱንም ሌላ ይውሰድ።",
    "9": "ልጆቹም ድሃ አደግ ይሁኑ፥ ሚስቱም መበለት ትሁን።",
    "10": "ልጆቹም ተናውጠው ይቅበዝበዙ ይለምኑም፥ ከስፍራቸውም ይባረሩ።",
    "11": "ባለእዳም ያለውን ሁሉ ይበርብረው፥ እንግዶችም ድካሙን ሁሉ ይበዝብዙት።",
    "12": "የሚያግዘውንም አያግኝ፤ ለድሃ አደግ ልጆቹም የሚራራ አይኑር።",
    "13": "ልጆቹ ይጥፉ፤ በአንድ ትውልድ ስሙ ይደምሰስ።",
    "14": "የአባቶቹ ሃጢአት በእግዚአብሔር ፊት ትታሰብ፤ የእናቱም ሃጢአት አትደምሰስ።",
    "15": "በእግዚአብሔር ፊት ሁልጊዜ ይኑሩ፤ መታሰቢያቸው ከምድር ይጥፋ።",
    "16": "ምህረትን ያደርግ ዘንድ አላሰበምና ችግረኛንና ምስኪንን ልቡ የተሰበረውንም ሰው ይገድል ዘንድ አሳደደ።",
    "17": "መርገምን ወደደ ወደ እርሱም መጣች፤ በረከትንም አልመረጠም ከእርሱም ራቀች።",
    "18": "መርገምን እንደ ልብስ ለበሳት፥ እንደ ውሃም ወደ አንጀቱ፥ እንደ ቅባትም ወደ አጥንቱ ገባች።",
    "19": "እንደሚለብሰው ልብስ፥ ሁልጊዜም እንደሚታጠቀው ትጥቅ ይሁነው።",
    "20": "ይህ ስራ ከእግዚአብሔር ዘንድ በሚያጣሉኝ በነፍሴም ላይ ክፉን በሚናገሩ ነው።",
    "21": "አንተ ግን አቤቱ ጌታዬ፥ ስለ ስምህ ምህረትህን በእኔ ላይ አድርግ፤ ምህረትህ መልካም ናትና አድነኝ።",
    "22": "እኔ ችግረኛ ምስኪንም ነኝና፥ ልቤም በውስጤ ደነገጠብኝ።",
    "23": "እንዳለፈ ጥላ አለቅሁ፥ እንደ አንበጣም እረገፍሁ።",
    "24": "ጉልበቶቼ በፆም ደከሙ፤ ስጋዬም ቅቤ በማጣት ከሳ።",
    "25": "እኔም በእነርሱ ዘንድ ለነውር ሆንሁ፤ ባዩኝ ጊዜ ራሳቸውን ነቀነቁ።",
    "26": "አቤቱ አምላኬ፥ እርዳኝ፥ እንደ ምህረትህም አድነኝ።",
    "27": "አቤቱ፥ እጅህ ይህች እንደ ሆነች፥ አንተም ይህችን እንዳደረግህ ይወቁ።",
    "28": "እነርሱ ይራገማሉ አንተ ግን ባርክ፤ በእኔ ላይ የሚነሱ ይፈሩ፥ ባርያህ ግን ደስ ይበለው።",
    "29": "የሚያጣሉኝ እፍረትን ይልበሱ፤ እፍረታቸውን እንደ መጎናፀፊያ ይልበሱአት።",
    "30": "እግዚአብሔርን በአፌ እጅግ አመሰግነዋለሁ። በብዙዎችም መካከል አከብረዋለሁ፤",
    "31": "ነፍሱን ከሚያሳድዱአት ያድን ዘንድ በድሃ ቀኝ ቆሞአልና።",
    "0": "ለመዘምራን አለቃ የዳዊት መዝሙር።"
}