{
    "1": "አቤቱ፥ እንደ ቸርነትህ መጠን ማረኝ፤ እንደ ምህረትህም ብዛት መተላለፌን ደምስስ።",
    "2": "ከበደሌ ፈፅሞ እጠበኝ፥ ከሃጢአቴም አንፃኝ፤",
    "3": "እኔ መተላለፌን አውቃለሁና፥ ሃጢአቴም ሁልጊዜ በፊቴ ነውና።",
    "4": "አንተን ብቻ በደልሁ፥ በፊትህም ክፋትን አደረግሁ፥ በነገርህም ትፀድቅ ዘንድ በፍርድህም ንፁህ ትሆን ዘንድ።",
    "5": "እነሆ፥ በአመፃ ተፀነስሁ፥ እናቴም በሃጢአት ወለደችኝ።",
    "6": "እነሆ፥ እውነትን ወደድህ፤ የማይታይ ስውር ጥበብን አስታወቅኸኝ።",
    "7": "በሂሶጵ እርጨኝ፥ እነፃማለሁ፤ እጠበኝ፥ ከበረዶም ይልቅ ነጭ እሆናለሁ።",
    "8": "ሃሴትንና ደስታን አሰማኝ፥ የሰበርሃቸውም አጥንቶቼ ደስ ይላቸዋል።",
    "9": "ከሃጢአቴ ፊትህን መልስ፥ በደሌንም ሁሉ ደምስስልኝ።",
    "10": "አቤቱ፥ ንፁህ ልብን ፍጠርልኝ፥ የቀናውንም መንፈስ በውስጤ አድስ።",
    "11": "ከፊትህ አትጣለኝ፥ ቅዱስ መንፈስህንም ከእኔ ላይ አትውሰድብኝ።",
    "12": "የማዳንህን ደስታ ስጠኝ፥ በእሽታ መንፈስም ደግፈኝ።",
    "13": "ለህግ ተላላፎች መንገድህን አስተምራለሁ፥ ሃጢአተኞችም ወደ አንተ ይመለሳሉ።",
    "14": "የመድሃኒቴ አምላክ እግዚአብሔር ሆይ፥ ከደም አድነኝ፥ አንደበቴም በአንተ ፅድቅ ትደሰታለች።",
    "15": "አቤቱ፥ ከንፈሮቼን ክፈት፥ አፌም ምስጋናህን ያወራል።",
    "16": "መስዋእትን ብትወድድስ በሰጠሁህ ነበር የሚቃጠለውም መስዋእት ደስ አያሰኝህም።",
    "17": "የእግዚአብሔር መስዋእት የተሰበረ መንፈስ ነው፥ የተሰበርውንና የተዋረደውን ልብ እግዚአብሔር አይንቅም።",
    "18": "አቤቱ፥ በውዴታህ ፅዮንን አሰማምራት፤ የኢየሩሳሌምንም ቅፅሮች ስራ።",
    "19": "የፅድቁን መስዋእት መባውንም የሚቃጠለውንም መስዋእት በወደድህ ጊዜ፥ ያን ጊዜ በመሰዊያህ ላይ ፍሪዳዎችን ይሰዋሉ።",
    "0": "ለመዘምራን አለቃ ወደ ቤርሳቤህ ከገባ በኋላ ነቢዩ ናታን ወደ እርሱ በመጣ ጊዜ የዳዊት መዝሙር።"
}