{
    "1": "አቤቱ፥ ፀሎቴን አድምጥ፥ ልመናዬንም ቸል አትበል።",
    "2": "ተመልከተኝ ስማኝም፤ በህዘኔ ተቅበዘበዝሁ ተናወጥሁም፤",
    "3": "ከጠላት ድምፅ ከአመፀኛም ግፍ የተነሳ፤ አመፃን በላዬ ጥለውብኛልና፥ በቁጣም ጠልተውኛልና።",
    "4": "ልቤ በላዬ ተናወጠብኝ፥ የሞት ድንጋጤም ወደቀብኝ።",
    "5": "ፍርሃትና እንቅጥቅጥ መጡብኝ፥ ጨለማም ሸፈነኝ።",
    "6": "በርሬ አርፍ ዘንድ እንደ ርግብ ክንፍን ማን በሰጠኝ!",
    "7": "እነሆ፥ ኮብልዬ በራቅሁ በምድረ በዳም በተቀመጥሁ፤",
    "8": "ከአውሎና ከብርቱ ንፋስ ሸሽቼ በፈጠንሁ አልሁ።",
    "9": "አቤቱ፥ ግፍንና ጠብን በከተማ ውስጥ አይቼአለሁና አስጥማቸው አንደበታቸውንም ቁረጥ።",
    "10": "በቀንና በሌሊት በቅጥርዋ ይከብቡአታል፤ አመፃና ድካም ሃጢአትም በመካከልዋ ነው፤",
    "11": "ተንኮልና ሽንገላ ከአደባባይዋ አይርቁም።",
    "12": "ጠላትስ ቢሰድበኝ፥ በታገስሁ ነበር፤ የሚጠላኝም ራሱን በላዬ ከፍ ከፍ ቢያደርግ፥ ከእርሱ በተሸሸግሁ ነበር።",
    "13": "አንተ ግን፥ እኩያዬ ሰው፥ ባልንጀራዬና የልቤ ወዳጅ፤",
    "14": "መብልን ከእኔ ጋር በአንድነት ያጣፈጥህ፤ በአንድ ልብ በእግዚአብሔር ቤት ተራመድን።",
    "15": "ሞት ይምጣባቸው፤ በህይወት ሳሉ ወደ ሲኦል ይውረዱ፤ ክፋት በማደሪያቸውና በመካከላቸው ነውና።",
    "16": "እኔ ግን ወደ እግዚአብሔር ጮህሁ፥ እግዚአብሔርም ሰማኝ።",
    "17": "በማታና በጥዋት በቀትርም እናገራለሁ እጮህማለሁ፥ ቃሌንም ይሰማኛል።",
    "18": "በእኔ ላይ ብዙ ነበሩና ከሚቃረቡኝ ነፍሴን በሰላም አድናት።",
    "19": "ቤዛ የላቸውምና፥ እግዚአብሔርንም አልፈሩትምና ከጥንት ጀምሮ የነበረ እግዚአብሔር ሰምቶ ያጎሰቁላቸዋል።",
    "20": "ከእርሱ ጋር ሰላም በነበሩት ላይ እጁን ዘረጋ፤ ኪዳኑንም አረከሱ።",
    "21": "አፉ ከቅቤ ይልቅ ለዘበ፥ በልቡ ግን ሰልፍ ነበረ፤ ቃሎቹም ከዘይት ይልቅ ለሰለሱ፥ እነርሱ ግን እንደ ተመዘዘ ሰይፍ ናቸው።",
    "22": "ትካዜህን በእግዚአብሔር ላይ ጣል፥ እርሱም ይደግፍሃል፤ ለፃድቁም ለዘላለም ሁከትን አይሰጠውም።",
    "23": "አንተ ግን፥ አቤቱ፥ ወደ ሞት ጉድጓድ ታወርዳቸዋለህ፤ የደም ሰዎችና ሸንጋዮች ዘመናቸው ግማሽ አይሞላም፤ እኔ ግን፥ አቤቱ፥ እታመንሃለሁ።",
    "0": "ለመዘምራን አለቃ በበገናዎች የዳዊት ትምህርት።"
}