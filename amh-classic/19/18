{
    "1": "አቤቱ ጉልበቴ ሆይ፥ እወድድሃለሁ።",
    "2": "እግዚአብሔር አለቴ፥ አምባዬ፥ መድሃኒቴ፥ አምላኬ፥ በእርሱም የምተማመንበት ረዳቴ፥ መታመኛዬና የደህንነቴ ቀንድ መጠጊያዬም ነው።",
    "3": "ምስጋና የሚገባውን እግዚአብሔርን እጠራለሁ፥ ከጠላቶቼም እድናለሁ።",
    "4": "የሞት ጣር ያዘኝ፥ የአመፅ ፈሳሽም አስፈራኝ፤",
    "5": "የሲኦል ጣር ከበበኝ፤ የሞት ወጥመድም ደረሰብኝ።",
    "6": "በጨነቀኝ ጊዜ እግዚአብሔርን ጠራሁት፥ ወደ አምላኬም ጮህሁ፤ ከመቅደሱም ቃሌን ሰማኝ፥ ጩኸቴም በፊቱ ወደ ጆሮው ገባ።",
    "7": "ምድርም ተንቀጠቀጠች ተናወጠችም፥ የተራሮችም መሰረቶች ተነቃነቁ፥ እግዚአብሔርም ተቆጥቶአልና ተንቀጠቀጡ።",
    "8": "ከቁጣው ጢስ ወጣ፥ ከፊቱም የሚበላ እሳት ነደደ፤ ፍምም ከእርሱ በራ።",
    "9": "ሰማዮችን ዝቅ ዝቅ አደረገ ወረደም፥ ጨለማ ከእግሩ በታች ነበረ።",
    "10": "በኪሩቤልም ላይ ተቀምጦ በረረ፥ በነፋስም ክንፍ በረረ።",
    "11": "መሰወሪያውን ጨለማ አደረገ፤ በዙሪያውም ድንኳኑ፤ በደመናት ውስጥ የጨለማ ውሃ ነበረ።",
    "12": "በፊቱ ካለው ብርሃን የተነሳ ደመናትና በረዶ የእሳት ፍምም አለፉ።",
    "13": "እግዚአብሔርም ከሰማያት አንጎደጎደ፥ ልኡልም ቃሉን ሰጠ።",
    "14": "ፍላፃውን ላከ በተናቸውም፤ መብረቆችን አበዛ አወካቸውም።",
    "15": "አቤቱ፥ ከዘለፋህ ከመአትህም መንፈስ እስትንፋስ የተነሳ፥ የውሆች ምንጮች ታዩ፥ የአለም መሰረቶችም ተገለጡ።",
    "16": "ከላይ ሰደደ ወሰደኝም፥ ከብዙ ውሆችም አወጣኝ።",
    "17": "ከብርቱዎች ጠላቶቼ ከሚጠሉኝም አዳነኝ፥ በርትተውብኝ ነበርና።",
    "18": "በመከራዬ ቀን ደረሱብኝ፤ እግዚአብሔር ግን ደገፋዬ ሆነ።",
    "19": "ወደ ሰፊ ስፍራም አወጣኝ፤ ወድዶኛልና አዳነኝ።",
    "20": "እግዚአብሔር እንደ ፅድቄ ይከፍለኛል፤ እንደ እጄ ንፅህና ይመልስልኛል።",
    "21": "የእግዚአብሔርን መንገድ ጠብቄአለሁና፥ በአምላኬም አላመፅሁም።",
    "22": "ፍርዱ ሁሉ በፊቴ ነበረና፥ ስርአቱንም ከፊቴ አላራቅሁም።",
    "23": "በእርሱ ዘንድ ቅን ነበርሁ፥ ከሃጢአቴም ተጠበቅሁ።",
    "24": "እግዚአብሔርም እንደ ፅድቄ እንደ እጄም ንፅህና በአይኖቹ ፊት መለሰልኝ።",
    "25": "ከቸር ሰው ጋር ቸር ሆነህ ትገኛለህ፤ ከቅን ሰው ጋር ቅን ሆነህ ትገኛለህ፤",
    "26": "ከንፁህ ጋር ንፁህ ሆነህ ትገኛለህ፤ ከጠማማም ጋር ጠማማ ሆነህ ትገኛለህ።",
    "27": "አንተ የተጠቃውን ህዝብ ታድናለህና፥ የትእቢተኞችን አይን ግን ታዋርዳለህ።",
    "28": "አንተ መብራቴን ታበራለህና፤ እግዚአብሔር አምላኬ ጨለማዬን ያበራል።",
    "29": "በአንተ ከጥፋት እድናለሁና፥ በአምላኬም ቅጥሩን እዘልላለሁ።",
    "30": "የአምላኬ መንገድ ፍፁም ነው፥ የእግዚአብሔር ቃል የነጠረ ነው፥ በእርሱ ለሚታመኑት ሁሉ ጋሻ ነው።",
    "31": "ከእግዚአብሔር በቀር አምላክ ማን ነው? ከአምላካችን በቀር አምላክ ማን ነው?",
    "32": "ሃይልን የሚያስታጥቀኝ መንገዴንም የሚያቃና፥",
    "33": "እግሮቼን እንደ ብሆር እግሮች የሚያረታ በኮረብቶችም የሚያቆመኝ እግዚአብሔር ነው።",
    "34": "እጆቼን ሰልፍ ያስተምራል፥ በክንዴም የናስ ቀስት እገትራለሁ።",
    "35": "ለደህንነቴም መታመኛን ሰጠኸኝ፥ ቀኝህም ትረዳኛለች፥ ትምህርትህም ለዘላለም ታጠናኛለች፥ ተግሳፅህም ታስተምረኛለች።",
    "36": "አረማመዴን በበታቼ አሰፋህ፥ እግሮቼም አልተንሸራተቱም።",
    "37": "ጠላቶቼን አሳድዳቸዋለሁ እይዛቸዋለሁም፥ እስካጠፋቸውም ድረስ አልመለስም።",
    "38": "አስጨንቃቸዋለሁ መቆምም አይችሉም፥ ከእግሬም በታች ይወድቃሉ።",
    "39": "ለሰልፍም ሃይልን ታስታጥቀኛለህ፤ በበላዬ የቆሙትን ሁሉ በበታቼ ታስገዛቸዋለህ።",
    "40": "የጠላቶቼን ጀርባ ሰጠኸኝ፥ የሚጠሉኝንም አጠፋሃቸው።",
    "41": "ጮሁ የሚረዳቸውም አልነበረም፤ ወደ እግዚአብሔርም ጮሁ አልሰማቸውም።",
    "42": "እንደ ትቢያ በነፋስ ፊት እፈጫቸዋለሁ፥ እንደ አደባባይም ጭቃ እረግጣቸዋለሁ።",
    "43": "ከህዝብ ክርክር ታድነኛለህ፥ የአህዛብም ራስ አድርገህ ትሾመኛለህ፥ የማላውቀው ህዝብም ይገዛልኛል።",
    "44": "በጆሮ ሰምተው ተገዙልኝ፤ የባእድ ልጆች ደለሉኝ።",
    "45": "የባእድ ልጆች አረጁ፥ በመንገዳቸውም ተሰናከሉ።",
    "46": "እግዚአብሔር ህያው ነው፥ አምላኬም ቡሩክ ነው፥ የመድሃኒቴም አምላክ ከፍ ከፍ ይበል።",
    "47": "በቀሌን የሚመልስልኝ አምላክ አህዛብን በበታቼ ያስገዛልኛል።",
    "48": "ከጠላቶቼ የሚታደገኝ እርሱ ነው፤ በእኔም ላይ ከቆሙ ከፍ ከፍ ታደርገኛለህ፥ ከግፈኛ ሰው ታድነኛለህ።",
    "49": "አቤቱ፥ ስለዚህ በአህዛብ ዘንድ አመሰግንሃለሁ፥ ለስምህም እዘምራለሁ።",
    "50": "የንጉሱን መድሃኒት ታላቅ ያደርጋል፥ ቸርነቱንም ለቀባው ለዳዊትና ለዘሩ ለዘላለም ይሰጣል።"
}