{
    "1": "ነፍሴ ሆይ፥ እግዚአብሔርን ባርኪ፥ አጥንቶቼም ሁሉ፥ የተቀደሰ ስሙን።",
    "2": "ነፍሴ ሆይ፥ እግዚአብሔርን ባርኪ፥ ምስጋናውንም ሁሉ አትርሺ፤",
    "3": "ሃጢአትሽን ሁሉ ይቅር የሚል፥ ደዌሽንም ሁሉ የሚፈውስ፥",
    "4": "ህይወትሽን ከጥፋት የሚያድናት፥ በምህረቱና በቸርነቱ የሚከልልሽ፥",
    "5": "ምኞትሽን ከበረከቱ የሚያጠግባት፥ ጉልማስነትሽን እንደ ንስር ያድሳል።",
    "6": "እግዚአብሔር ይቅርታ አድራጊ ነው፤ ለተበደሉ ሁሉ ይፈርዳል።",
    "7": "ለሙሴ መንገዱን አስታወቀ፥ ለእስራኤል ልጆችም አደራረጉን።",
    "8": "እግዚአብሔር መሓሪና ይቅር ባይ ነው፥ ከቁጣ የራቀ ምህረቱም የበዛ።",
    "9": "ሁልጊዜም አይቀስፍም፥ ለዘላለምም አይቆጣም።",
    "10": "እንደ ሃጢአታችን አላደረገብንም፥ እንደ በደላችንም አልከፈለንም።",
    "11": "ሰማይ ከምድር ከፍ እንደሚል፥ እንዲሁ እግዚአብሔር ምህረቱን በሚፈሩት ላይ አጠነከረ።",
    "12": "ምስራቅ ከምእራብ እንደሚርቅ፥ እንዲሁ ሃጢአታችንን ከእኛ አራቀ።",
    "13": "አባት ለልጆቹ እንደሚራራ እንዲሁ እግዚአብሔር ለሚፈሩት ይራራል፤",
    "14": "ፍጥረታችንን እርሱ ያውቃልና፤ አቤቱ፥ እኛ አፈር እንደ ሆንን አስብ።",
    "15": "ሰውስ ዘመኑ እንደ ሳር ነው፤ እንደ ዱር አበባ እንዲሁ ያብባል፤",
    "16": "ነፋስ በነፈሰበት ጊዜ ያልፋልና፥ ስፍራውንም ደግሞ አያውቀውምና።",
    "17": "የእግዚአብሔር ምህረት ግን ከዘላለም እስከ ዘላለም በሚፈሩት ላይ፥ ፅድቁም በልጅ ልጆች ላይ ነው፤",
    "18": "ቃል ኪዳኑን በሚጠብቁ፥ ትእዛዙንም ያደርጉአት ዘንድ በሚያስቡ ላይ ነው።",
    "19": "እግዚአብሔር ዙፋኑን በሰማይ አዘጋጀ፥ መንግስቱም ሁሉን ትገዛለች።",
    "20": "ቃሉን የምትፈፅሙ፥ ብርቱዎችና ሃያላን፥ የቃሉንም ድምፅ የምትሰሙ መላእክቱ ሁሉ፥ እግዚአብሔርን ባርኩ።",
    "21": "ሰራዊቱ ሁሉ፥ ፈቃዱን የምታደርጉ አገልጋዮቹ፥ እግዚአብሔርን ባርኩ።",
    "22": "ፍጥረቶቹ ሁሉ በግዛቱ ስፍራ ሁሉ፥ እግዚአብሔርን ባርኩ። ነፍሴ ሆይ፥ እግዚአብሔርን ባርኪ።",
    "0": "የዳዊት መዝሙር።"
}