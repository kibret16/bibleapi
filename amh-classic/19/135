{
    "1": "ሃሌ ሉያ። የእግዚአብሔርን ስም አመስግኑ፤ እናንተ የእግዚአብሔር ባርያዎች ሆይ፥ አመስግኑት፥",
    "2": "በእግዚአብሔር ቤት ውስጥ፥ በአምላካችን ቤት አደባባይ የምትቆሙ።",
    "3": "እግዚአብሔር ቸር ነውና እግዚአብሔርን አመስግኑ፤ ለስሙ ዘምሩ፥ መልካም ነውና፤",
    "4": "እግዚአብሔር ያእቆብን ለራሱ፥ እስራኤልንም ለመዝገቡ መርጦታልና፤",
    "5": "እግዚአብሔር ታላቅ እንደ ሆነ፥ ጌታችንም ከአማልክት ሁሉ እንዲበልጥ አውቄአለሁና።",
    "6": "በሰማይና በምድር በባህርና በጥልቆች ሁሉ፥ እግዚአብሔር የወደደውን ሁሉ አደረገ።",
    "7": "ከምድር ዳር ደመናትን ያወጣል፤ በዝናብ ጊዜ መብረቅን አደረገ፤ ነፋሳትንም ከመዛግብቱ ያወጣል።",
    "8": "የግብፅን በኩር ልጆች ከሰው ጀምሮ እስከ እንስሳ ድረስ መታ።",
    "9": "ግብፅ ሆይ፥ በመካከልሽ በፈርኦንና በባርያዎቹ ሁሉ ላይ ተአምራትንና ድንቅን ሰደደ።",
    "10": "ብዙ አህዛብን መታ፥ ብርቱዎችንም ነገስታት ገደለ።",
    "11": "የአሞራውያንን ንጉስ ሴዎንን፥ የባሳንንም ንጉስ አግን፥ የከነአንን መንግስታት ሁሉ ገደለ፤",
    "12": "ምድራቸውንም ርስት አድርጎ ለእስራኤል ለህዝቡ ርስት ሰጠ።",
    "13": "አቤቱ፥ ስምህ ለዘላለም ነው፥ ዝክርህም ለልጅ ልጅ ነው፤",
    "14": "እግዚአብሔር ለህዝቡ ይፈርዳልና፥ ባርያዎቹንም ይረዳልና።",
    "15": "የአህዛብ ጣኦታት የብርና የወርቅ፥ የሰው እጅ ስራ ናቸው።",
    "16": "አፍ አላቸው፥ አይናገሩምም፤ አይን አላቸው፥ አያዩምም፤",
    "17": "ጆሮ አላቸው፥ አይሰሙምም፤ እስትንፋስም በአፋቸው የለም።",
    "18": "የሚሰሩአቸው ሁሉ የሚታመኑባቸውም ሁሉ እንደ እነርሱ ይሁን።",
    "19": "የእስራኤል ቤት ሆይ፥ እግዚአብሔርን ባርኩት፤ የአሮን ቤት ሆይ፥ እግዚአብሔርን ባርኩት፤",
    "20": "የሌዊ ቤት ሆይ፥ እግዚአብሔርን ባርኩት፤ እግዚአብሔርን የምትፈሩት ሆይ፥ እግዚአብሔርን ባርኩት።",
    "21": "በኢየሩሳሌም የሚያድር እግዚአብሔር ከፅዮን የተባረከ ነው። ሃሌ ሉያ።"
}