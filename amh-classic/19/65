{
    "1": "አቤቱ፥ በፅዮን ለአንተ ምስጋና ይገባል፥ ለአንተም ፀሎት ይቀርባል።",
    "2": "ስጋ ሁሉ ፀሎትን ወደምትሰማ ወደ አንተ ይመጣል።",
    "3": "የአመፃ ነገር በረታብን፤ ሃጢአታችንንስ አንተ ይቅር ትላለህ።",
    "4": "አንተ የመረጥኸው በአደባባዮችህም ለማደር የተቀበልኸው ምስጉን ነው፤ ከቤትህ በረከት እንጠግባለን።",
    "5": "ቤተ መቅደስህ ቅዱስ ነው በፅድቅም ድንቅ ነው። በምድር ዳርቻ ሁሉና በሩቅ ባህር ውስጥ ላሉ ተስፋቸው የሆንህ፥ አምላካችንና መድሃኒታችን ሆይ፥ ስማን።",
    "6": "በጉልበትህ ተራሮችን አፀናሃቸው፥ በሃይልም ታጥቀሃል።",
    "7": "የባህሩን ጥልቀት የሞገድንም ጩኸት ታናውጣለህ።",
    "8": "ከተአምራትህ የተነሳ አህዛብ ይደነግጣሉ፥ በምድር ዳርቻም የሚኖሩ ይፈራሉ፤ የጥዋትንና የማታን መውጫ ደስ ታሰኛቸዋለህ።",
    "9": "ምድርን ጎበኘሃት አጠጣሃትም፥ ብልጥግናዋንም እጅግ አበዛህ፤ የእግዚአብሔርን ወንዝ ውሃን የተመላ ነው፤ ምግባቸውን አዘጋጀህ፥ እንዲሁ ታሰናዳለህና።",
    "10": "ትልምዋን ታረካለህ፥ ቦይዋንም ታስተካክላለህ፤ በነጠብጣብ ታለሰልሳታለህ፥ ቡቃያዋንም ትባርካለህ።",
    "11": "በቸርነትህ አመትን ታቀዳጃለህ፥ ምድረ በዳውም ስብን ይጠግባል።",
    "12": "የምድረ በዳ ተራሮች ይረካሉ፥ ኮረብቶችም በደስታ ይታጠቃሉ።",
    "13": "ማሰማርያዎች መንጎችን ለበሱ፥ ሸለቆችም በእህል ተሸፈኑ፤ በደስታ ይጮሃሉ ይዘምራሉም።",
    "0": "ለመዘምራን አለቃ የዳዊት የምስጋና መዝሙር።"
}