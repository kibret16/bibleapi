{
    "1": "አቤቱ፥ ምህረትህን ለዘላለም እዘምራለሁ፥ እውነትህንም በአፌ ለልጅ ልጅ እናገራለሁ።",
    "2": "እንዲህ ብለሃልና፦ ምህረት ለዘላለም ይመሰረታል፥ እውነትህም በሰማይ ይፀናል።",
    "3": "ከመረጥሁት ጋር ቃል ኪዳኔን አደረግሁ፥ ለባርያዬም ለዳዊት ማልሁ፦",
    "4": "ዘርህን ለዘላለም አዘጋጃለሁ፥ ዙፋንህንም ለልጅ ልጅ እመሰርታለሁ።",
    "5": "አቤቱ፥ ሰማያት ተአምራትህን እውነትህንም ደግሞ በቅዱሳን ማህበር ያመሰግናሉ።",
    "6": "እግዚአብሔርን በሰማይ የሚተካከለው ማን ነው? ከአማልክትስ ልጆች እግዚአብሔርን ማን ይመስለዋል?",
    "7": "በቅዱሳን ምክር እግዚአብሔር ክቡር ነው፤ በዙሪያው ባሉት ሁሉ ላይ ታላቅና ግሩም ነው።",
    "8": "አቤቱ የሰራዊት አምላክ፥ እንደ አንተ ያለ ማን ነው? አቤቱ፥ አንተ ብርቱ ነህ፥ እውነትህም ይከብብሃል።",
    "9": "የባህርን ሃይል አንተ ትገዛለህ፥ የሞገዱንም መናወጥ አንተ ዝም ታሰኘዋለህ።",
    "10": "አንተ ረአብን እንደ ተገደለ አዋረድኸው፥ በሃይልህም ክንድ ጠላቶችህን በተንሃቸው።",
    "11": "ሰማያት የአንተ ናቸው፥ ምድርም የአንተ ናት፤ አለምንና ሞላውም አንተ መሰረትህ።",
    "12": "ሰሜንና ደቡብን አንተ ፈጠርህ፤ ታቦርና አርሞንኤም በስምህ ደስ ይላቸዋል።",
    "13": "ክንድህ ከሃይልህ ጋር ነው፤ እጅህ በረታች ቀኝህም ከፍ ከፍ አለች።",
    "14": "የዙፋንህ መሰረት ፅድቅና ፍርድ ነው፤ ምህረትና እውነት በፊትህ ይሄዳሉ።",
    "15": "እልልታ የሚያውቅ ህዝብ ምስጉን ነው፤ አቤቱ፥ በፊትህ ብርሃን ይሄዳሉ።",
    "16": "በስምህ ቀኑን ሁሉ ደስ ይላቸዋል፥ በፅድቅህም ከፍ ከፍ ይላሉ፤",
    "17": "የሃይላቸው ትምክህት አንተ ነህና፥ በሞገስህም ቀንዳችን ከፍ ከፍ ይላልና።",
    "18": "ረድኤታችን ከእግዚአብሔር ከንጉሳችንም ከእስራኤል ቅዱስ ነውና።",
    "19": "በዚያ ጊዜ ለልጆችህ በራእይ ተናገርህ እንዲህም አልህ፦ ረድኤቴን በሃይል ላይ አኖርሁ፤ ከህዝቤ የተመረጠውን ከፍ ከፍ አደረግሁ።",
    "20": "ባርያዬን ዳዊትን አገኘሁት፥ ቅዱስ ዘይትም ቀባሁት።",
    "21": "እጄም ትረዳዋለች፥ ክንዴም ታፀናዋለች።",
    "22": "ጠላት በእርሱ ላይ አይጠቀምም፥ የአመፃ ልጅም መከራ አይጨምርበትም።",
    "23": "ጠላቶቹን ከፊቱ አጠፋለሁ፥ የሚጠሉትንም አዋርዳቸዋለሁ።",
    "24": "እውነቴና ምህረቴም ከእርሱ ጋር ነው፥ በስሜም ቀንዱ ከፍ ከፍ ይላል።",
    "25": "እጁን በባህር ላይ ቀኙንም በወንዞች ላይ አኖራለሁ።",
    "26": "እርሱ፦ አባቴ አንተ ነህ፥ አምላኬ የመድሃኒቴም መጠጊያ ይላል።",
    "27": "እኔም ደግሞ በኩሬ አደርገዋለሁ፥ ከምድር ነገስታትም ከፍ ይላል።",
    "28": "ለዘላለምም ምህረቴን ለእርሱ እጠብቃለሁ፥ ኪዳኔም በእርሱ ዘንድ የታመነ ነው።",
    "29": "ዘሩንም ለአለምና ለዘላለም፥ ዙፋኑንም እንደ ሰማይ ዘመን አደርጋለሁ።",
    "30": "ልጆቹ ግን ህጌን ቢተዉ፥ በፍርዴም ባይሄዱ፤",
    "31": "ስርአቴንም ቢያረክሱ፥ ትእዛዜንም ባይጠብቁ፤",
    "32": "ሃጢአታቸውን በበትር፥ በደላቸውንም በመቅሰፍት እጎበኛታለሁ።",
    "33": "ምህረቴን ግን ከእርሱ አላርቅም፥ በእውነቴም አልበድልም፤",
    "34": "ኪዳኔንም አላረክስም፥ ከከንፈሬም የወጣውን አልለውጥም።",
    "35": "ዳዊትን እንዳልዋሸው አንድ ጊዜ በቅዱስነቴ ማልሁ።",
    "36": "ዘሩ ለዘላለም፥ ዙፋኑም በፊቴ እንደ ፀሃይ ይኖራል።",
    "37": "ለዘላለም እንደ ጨረቃ ይፀናል፤ ምስክርነቱ በሰማይ የታመን ነው።",
    "38": "አንተ ግን ናቅኸው ጣልኸውም፥ የቀባኸውንም ጣልኸው።",
    "39": "የባርያህንም ኪዳን አፈረስህ፥ መቅደሱንም በምድር አረከስህ።",
    "40": "ቅጥሩን ሁሉ ጣልህ፥ አምባዎቹንም አጠፋህ።",
    "41": "መንገድ አላፊም ሁሉ ተናጠቀው፥ ለጎረቤቶቹም ስድብ ሆነ።",
    "42": "የጠላቶቹንም ቀኝ ከፍ ከፍ አደረግህ፥ ጠላቶቹንም ሁሉ ደስ አሰኘህ።",
    "43": "የሰይፉንም ረድኤት መለስህ፥ በሰልፍም ውስጥ አልደገፍኸውም።",
    "44": "ከንፅህናውም ሻርኸው፥ ዙፋኑንም በምድር ጣልህ።",
    "45": "የዙፋኑንም ዘመን አሳነስህ፥ በእፍረትም ሸፈንኸው።",
    "46": "አቤቱ፥ እስከ መቼ ለዘላለም ፊትህን ትመልሳለህ? እስከ መቼስ ቁጣህ እንደ እሳት ይነድዳል?",
    "47": "ችሎታዬ ምን እንደ ሆነ አስብ፤ በውኑ የሰውን ልጅ ሁሉ ለከንቱ ፈጠርኸውን?",
    "48": "ህያው ሆኖ የሚኖር፥ ሞትንስ የማያይ ማን ነው? ነፍሱንስ ከሲኦል እጅ የሚያድን ማን ነው?",
    "49": "ለዳዊት በእውነት የማልህ፥ አቤቱ፥ የቀድሞ ምህረትህ ወዴት ነው?",
    "50": "አቤቱ፥ የባርያዎችህን ስድብ፥ በብብቴ ብዙ አህዛብን የተቀበልሁትን፥",
    "51": "አቤቱ፥ ጠላቶችህን የሰደቡትን የቀባኸውን ዘመን የሰደቡትን አስብ።",
    "52": "እግዚአብሔር ለዘላለም ይባረክ። ይሁን ይሁን።",
    "0": "የይዝራኤላዊው የኤታን ትምህርት።"
}