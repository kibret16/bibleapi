{
    "1": "ሰማያት የእግዚአብሔርን ክብር ይናገራሉ፥ የሰማይም ጠፈር የእጁን ስራ ያወራል።",
    "2": "ቀን ለቀን ነገርን ታወጣለች፥ ሌሊትም ለሌሊት እውቀትን ትናገራለች።",
    "3": "ነገር የለም መናገርም የለም፥ ድምፃቸውም አይሰማም።",
    "4": "ድምፃቸው ወደ ምድር ሁሉ፥ ቃላቸውም እስከ አለም ዳርቻ ወጣ።",
    "5": "በእነርሱም ውስጥ የፀሃይን ድንኳን አደረገ፥ እርሱም እንደ ሙሽራ ከእልፍኙ ይወጣል፤ እንደ አርበኛ በመንገዱ ለመሮጥ ደስ ይለዋል።",
    "6": "አወጣጡ ከሰማያት ዳርቻ ነው፥ ዙረቱም እስከ ዳርቻቸው ነው፤ ከትኩሳቱም የሚሰወር የለም።",
    "7": "የእግዚአብሔር ህግ ፍፁም ነው፤ ነፍስን ይመልሳል፤ የእግዚአብሔር ምስክር የታመነ ነው፤ ህፃናትን ጠቢባን ያደርጋል።",
    "8": "የእግዚአብሔር ስርአት ቅን ነው፥ ልብንም ደስ ያሰኛል፤ የእግዚአብሔር ትእዛዝ ብሩህ ነው፥ አይንንም ያበራል።",
    "9": "የእግዚአብሔር ፍርሃት ንፁህ ነው፤ ለዘላለም ይኖራል፤ የእግዚአብሔር ፍርድ እውነትና ቅንነት በአንድነት ነው።",
    "10": "ከወርቅና ከክቡር እንቁ ይልቅ ይወደዳል፤ ከማርና ከማር ወለላም ይጣፍጣል።",
    "11": "ባርያህ ደግሞ ይጠብቀዋል፤ በመጠበቁም እጅግ ይጠቀማል።",
    "12": "ስህተትን ማን ያስተውላታል? ከተሰወረ ሃጢአት አንፃኝ።",
    "13": "የድፍረት ሃጢአት እንዳይገዛኝ ባርያህን ጠብቅ፤ የዚያን ጊዜ ፍፁም እሆናለሁ፥ ከታላቁም ሃጢአት እነፃለሁ።",
    "14": "አቤቱ፥ ረድኤቴ መድሃኒቴም፥ የአፌ ቃልና የልቤ አሳብ በፊትህ ያማረ ይሁን።"
}