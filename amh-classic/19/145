{
    "1": "አምላኬ ንጉሴ ሆይ፥ ከፍ ከፍ አደርግሃለሁ፥ ስምህንም ለዘላለም አለምም እባርካለሁ።",
    "2": "በየቀኑ ሁሉ እባርክሃለሁ፥ ስምህንም ለዘላለም አለምም አመሰግናለሁ።",
    "3": "እግዚአብሔር ታላቅ ነው እጅግም የተመሰገነ ነው፤ ለታላቅነቱም ፍፃሜ የለውም።",
    "4": "ትውልደ ትውልድ ስራህን ያመሰግናሉ፥ ሃይልህንም ያወራሉ።",
    "5": "የቅድስናህን ግርማ ክብር ይናገራሉ፥ ተአምራትህንም ይነጋገራሉ።",
    "6": "የግርማህንም ሃይል ይናገራሉ፥ ታላቅነትህንም ይነጋገራሉ፥ ብርታትህንም ይነጋገራሉ።",
    "7": "የቸርነትህን ብዛት መታሰብ ያወጣሉ፥ በፅድቅህም ሃሴትን ያደርጋሉ።",
    "8": "እግዚአብሔር ርህሩህና መሓሪ ነው፥ ከቁጣ የራቀ፥ ምህረቱም ብዙ ነው",
    "9": "እግዚአብሔር ለሚታገሱት ቸር ነው። ምህረቱም በስራው ሁሉ ላይ ነው።",
    "10": "አቤቱ፥ ስራህ ሁሉ ያመሰግኑሃል፥ ቅዱሳንህም ይባርኩሃል።",
    "11": "የመንግስትህን ክብር ይናገራሉ፥ ሃይልህንም ይነጋገራሉ፥",
    "12": "ለሰው ልጆች ሃይልህን የመንግስትህንም ግርማ ክብር ያስታውቁ ዘንድ፡፡",
    "13": "መንግስትህ የዘላለም መንግስት ናት፥ ግዛትህም ለልጅ ልጅ ነው።",
    "14": "እግዚአብሔር በቃሎቹ የታመነ ነው፥ በስራውም ሁሉ ፃድቅ ነው፤ እግዚአብሔር የተፍገመገሙትን ሁሉ ይደግፋቸዋል፥ የወደቁትንም ያነሳቸዋል።",
    "15": "የሁሉ አይን አንተን ተስፋ ያደርጋል፤ አንተም ምግባቸውን በየጊዜው ትሰጣቸዋለህ።",
    "16": "አንተ እጅህን ትከፍታለህ፥ ህይወት ላለውም ሁሉ መልካምን ታጠግባለህ።",
    "17": "እግዚአብሔር በመንገዱ ሁሉ ፃድቅ ነው በስራውም ሁሉ ቸር ነው።",
    "18": "እግዚአብሔር ለሚጠሩት ሁሉ፥ በእውነት ለሚጠሩት ሁሉ ቅርብ ነው።",
    "19": "ለሚፈሩት ምኞታቸውን ያደርጋል፥ ልመናቸውንም ይሰማል ያድናቸዋልም።",
    "20": "እግዚአብሔር የሚወድዱትን ሁሉ ይጠብቃል፤ ሃጢአተኞችንም ሁሉ ያጠፋል።",
    "21": "አፌ የእግዚአብሔርን ምስጋና ይናገራል፤ ስጋም ሁሉ ለዘላለም አለም የተቀደሰውን ስሙን ይባርክ።",
    "0": "የዳዊት የምስጋና መዝሙር።"
}