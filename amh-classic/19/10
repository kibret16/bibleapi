{
    "1": "አቤቱ፥ ለምን ርቀህ ቆምህ? በመከራም ጊዜ ለምን ትሰወራለህ?",
    "2": "በሃጢአተኛ ትእቢት ድሃ ይናደዳል፤ ባሰቡት ተንኮላቸው ተጠመዱ።",
    "3": "ሃጢአተኛ በነፍሱ ፈቃድ ይወደሳልና፥ አመፀኛም ይባርካል።",
    "4": "ሃጢአተኛ እግዚአብሔርን አበሳጨው፥ እንደ ቁጣውም ብዛት አይመራመረውም፤ በእርሱ ፊት እግዚአብሔር የለም።",
    "5": "መንገዱ ሁሉ የረከሰ ነው፥ ፍርድህም በፊቱ የፈረሰ ነው፥ ጠላቶችንም ሁሉ ይገዛቸዋል።",
    "6": "በልቡ ይላል፦ ለልጅ ልጅ አልታወክም ክፉም አያገኘኝም።",
    "7": "አፉ መርገምንና ሽንገላን ተንኮልን የተመላ ነው፤ ከምላሱ በታች ጉዳትና መከራ ነው።",
    "8": "በመንደሮች መሸመቅያ ይቀመጣል ንፁሓንን በስውር ይገድል ዘንድ፤ አይኖቹም ወደ ድሃ ይመለከታሉ።",
    "9": "እንደ አንበሳ በችፍግ ዱር በስውር ይሸምቃል፤ ድሃውን ለመንጠቅ ያደባል፤ ድሃውን ይነጥቀዋል በአሽክላውም ይስበዋል።",
    "10": "ድሃ ይዋረዳል፥ ይጎብጣል፤ በሃያላኑም እጅግ ይወድቃል።",
    "11": "በልቡም ይላል፦ እግዚአብሔር ረስቶኛል፤ ፈፅሞም እንዳያይ ፊቱን ሰወረ።",
    "12": "አቤቱ አምላክ ሆይ፥ ተነስ እጅህም ከፍ ከፍ ትበል፤ ድሆችን አትርሳ።",
    "13": "ሃጢአተኛ ስለ ምን እግዚአብሔርን አስቆጣው? በልቡ፦ አይመራመረኝም ይላልና።",
    "14": "አየኸው፥ አንተ ክፋትንና ቁጣን ትመለከታለህና፥ በእጅህ ፍዳውን ለመስጠት፤ ድሃ ራሱን ለአንተ ይተዋል፥ ለድሃ አደግም ረዳቱ አንተ ነህ።",
    "15": "የሃጢአተኛንና የክፉን ክንድ ስበር፥ የሃጢአቱንም ብድራት ክፈል ሌላ እስከማይገኝ ድረስ።",
    "16": "እግዚአብሔር ለዘላለም ይነግሳል፤ አህዛብ ከምድሩ ይጠፋሉ።",
    "17": "እግዚአብሔር የድሆችን ምኞት ሰማ፥ ጆሮውም የልባቸውን አሳብ አደመጠች፥",
    "18": "ፍርዱ ለድሃ አደግና ለችግረኛ ይደረግ ዘንድ፥ ሰዎች በምድር ላይ አፋቸውን ከፍ ከፍ ማድረግ እንዳይደግሙ።"
}