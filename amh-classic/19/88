{
    "1": "አቤቱ፥ የመድሃኒቴ አምላክ፥ በቀንና በሌሊት በፊትህ ጮህሁ",
    "2": "ፀሎቴ ወደ ፊትህ ትግባ፥ ጆሮህንም ወደ ጩኸቴ አዘንብል፤",
    "3": "ነፍሴ መከራን ጠግባለችና፥ ህይወቴም ወደ ሲኦል ቀርባለችና።",
    "4": "ወደ ጓድጓድ ከሚወርዱ ጋር ተቆጠርሁ፥ ረዳትም እንደሌለው ሰው ሆንሁ።",
    "5": "ለዘላለም እንደማታስባቸው፥ እንደ ተገደሉና በመቃብር ውስጥ እንደ ተጣሉ፥ በሙታን ውስጥ እንዳሉ የተጣልሁ ሆንሁ፤ እነርሱም ከእጅህ ተለዩ።",
    "6": "በጨለማና በሞት ጥላ ውስጥ፥ በታችኛው ጉድጓድ አስቀመጥኸኝ።",
    "7": "በእኔ ላይ ቁጣህ ፀና፥ መቅሰፍትህን ሁሉ በእኔ ላይ አመጣህ።",
    "8": "የሚያውቁኝን ከእኔ አራቅህ፤ በእነርሱ ዘንድ ርኩስ አደረግኸኝ፤ ያዙኝ፥ መውጫም የለኝም።",
    "9": "አይኖቼም በመከራ ፈዘዙ፤ አቤቱ፥ ሁልጊዜ ወደ አንተ ጮህሁ፥ እጆቼንም ወደ አንተ ዘረጋሁ፥",
    "10": "በውኑ ለሙታን ተአምራት ታደርጋለህን? የሞቱትስ ተነስተው ያመሰግኑሃልን?",
    "11": "በመቃብርስ ውስጥ ቸርነትህን፥ እውነትህንስ በጥፋት ስፍራ ይናገራሉን?",
    "12": "ተአምራትህ በጨለማ፥ ፅድቅህንም በመርሳት ምድር ትታወቃለችን?",
    "13": "አቤቱ፥ እኔ ግን ወደ አንተ ጮህሁ፤ በጥዋት ፀሎቴ ወደ ፊትህ ትደርሳለች።",
    "14": "አቤቱ፥ ነፍሴን ለምን ትጥላለህ? ፊትህንስ ከእኔ ለምን ትሰውራለህ?",
    "15": "እኔ ከታናሽነቴ ችግረኛ ለሞትም የቀረብሁ ነኝ፤ ከፍ ከፍ ካልሁ በኋላ ግን ተዋረድሁ ተናቅሁም።",
    "16": "መቅሰፍትህ በላዬ አለፈ፥ ግርማህም አስደነገጠኝ።",
    "17": "ሁልጊዜ እንደ ውሃ ከበቡኝ፥ በአንድነትም ያዙኝ።",
    "18": "ወዳጄንና ባልንጀራዬን ዘመዶቼንም ከመከራ የተነሳ ከእኔ አራቅህ።",
    "0": "የቆሬ ልጆች የምስጋና መዝሙር። ለመዘምራን አለቃ በማኸላት ለመዘመር የይዝራኤላዊው የኤማን ትምህርት።"
}