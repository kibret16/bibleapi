{
    "1": "አቤቱ፥ በጆሮአችን ሰማን፥ አባቶቻችንም በዘመናቸው በቀድሞ ዘመን የሰራኸውን ስራ ነገሩን።",
    "2": "እጅህ አህዛብን አጠፋች፥ እነርሱንም ተከልህ፤ አህዛብን ሳቀይሃቸው አሳደድሃቸውም።",
    "3": "በሰይፋቸው ምድርን አልወረሱም ክንዳቸውም አላዳናቸው፤ ቀኝህና ክንድህ የፊትህም ብርሃን ነው እንጂ፤ ወድደሃቸዋልና።",
    "4": "አምላኬና ንጉሴ አንተ ነህ፤ ለያእቆብ መድሃኒትንህ እዘዝ።",
    "5": "በአንተ ጠላቶቻችንን እንወጋቸዋለን፥ በስምህም በላያችን የቆሙትን እናዋርዳቸዋለን።",
    "6": "በቀስቴ የምታመን አይደለሁምና፥ ሰይፌም አያድነኝምና፤",
    "7": "አንተ ግን ከጠላቶቻችን አዳንኸን፥ የሚጠሉንንም አሳፈርሃቸው።",
    "8": "ሁልጊዜ በእግዚአብሔር እንከብራለን፥ ስምህንም ለዘላለም እናመሰግናለን።",
    "9": "አሁን ግን ጠላኸን አሳፈርኸንም፥ ከሰራዊታችንም ጋር አትወጣም።",
    "10": "ከጠላቶቻችንም ፊት ወደ ኋላችን መለስኸን፥ የሚጠሉንም ተነጣጠቁን።",
    "11": "እንደ በጎች ሊበሉን ሰጠኸን፥ ወደ አህዛብም በተንኸን።",
    "12": "ህዝብህን ያለ ዋጋ ሰጠህ፥ በመለወጣቸውም ትርፍ የለም።",
    "13": "ለጎረቤቶቻችን ስድብ፥ በዙሪያችንም ላሉ መሳቂያና መዘበቻ አደረግኸን።",
    "14": "በአህዛብ ዘንድ ምሳሌ፥ በህዝብም ዘንድ የራስ መንቀሳቀሻ አደረግኸን።",
    "15": "ጉስቁልናዬ ሁልጊዜም በፊቴ ነው፥ የፊቴም እፍረት ሸፈነኝ።",
    "16": "ከሚሳደብና ከሚላገድ ቃል የተነሳ፥ ከጠላትና ከቂመኛ ፊት የተነሳ ነው።",
    "17": "ይህ ሁሉ በእኛ ላይ ደረሰ፥ አልረሳንህም፥ ኪዳንህንም አልወነጀልንም።",
    "18": "ልባችን ወደ ኋላው አልተመለሰም፥ ፍለጋችንም ከመንገድህ ፈቀቅ አላለም፤",
    "19": "በክፉ ስፍራ አዋርደኸናልና፥ በሞት ጥላም ሰውረኸናልና።",
    "20": "የአምላካችንን ስም ረስተንስ ቢሆን፥ እጃችንንም ወደ ሌላ አምላክ አንስተንስ ቢሆን፥",
    "21": "እግዚአብሔር ይህንን አይመረምርም ነበርን? እርሱ ልብ የሰወረውን ያውቃልና።",
    "22": "ስለ አንተ ሁልጊዜም ተገድለናል፥ እንደሚታረዱም በጎች ሆነናል።",
    "23": "አቤቱ፥ ንቃ፤ ለምንስ ትተኛለህ? ተነስ፥ ለዘወትርም አትጣለን።",
    "24": "ለምንስ ፊትህን ትሰውራለህ? መከራችንንና ችግራችንንስ ለምን ትረሳለህ?",
    "25": "ነፍሳችን በመሬት ላይ ተጎሳቁላለችና፥ ሆዳችንም ወደ ምድር ተጣብቃለችና።",
    "26": "አቤቱ፥ ተነስና እርዳን፥ ስለ ስምህም ተቤዠን።",
    "0": "ለመዘምራን አለቃ የቆሬ ልጆች ትምህርት።"
}