{
    "1": "ሃሌ ሉያ፤ ቸር ነውና፥ ምህረቱም ለዘላለም ነውና እግዚአብሔርን አመስግኑ።",
    "2": "የእግዚአብሔርን ሃይል ስራ ማን ይናገራል? ምስጋናውንስ ሁሉ ማን ያሰማል?",
    "3": "ፍርድን የሚጠብቁ፥ ፅድቅንም ሁልጊዜ የሚያደርጉ ምስጉኖች ናቸው።",
    "4": "አቤቱ፥ በህዝብህ ሞገስ አስበን፥ በመድሃኒትህም ጎብኘን፤",
    "5": "የመረጥሃቸውን በጎነት እናይ ዘንድ፥ በህዝብህም ደስታ ደስ ይለን ዘንድ፥ ከርስትህም ጋር እንጓደድ ዘንድ።",
    "6": "ከአባቶቻችን ጋር ሃጢአትን ሰራን፥ አመፅንም፥ በደልንም።",
    "7": "አባቶቻችን በግብፅ ሳሉ ተአምራትህን አላስተዋሉም፥ የምህረትህንም ብዛት አላሰቡም፤ በኤርትራ ባህር ባለፉ ጊዜ አመፁብህ።",
    "8": "ሃይሉን ግን ለማስታወቅ ስለ ስሙ አዳናቸው።",
    "9": "የኤርትራንም ባህር ገሰፀ እርሱም ደረቀ፤ እንደ ምድረ በዳ በጥልቅ መራቸው።",
    "10": "ከሚጠሉአቸውም እጅ አዳናቸው፥ ከጠላትም እጅ ተቤዣቸው።",
    "11": "ያሳደዱአቸውንም ውሃ ደፈናቸው፥ ከእነርሱም አንድ አልቀረም።",
    "12": "በዚያን ጊዜ በቃሉ አመኑ፥ ምስጋናውንም ዘመሩ።",
    "13": "ፈጥነውም ስራውን ረሱ፥ በምክሩም አልታገሱም።",
    "14": "በምድረ በዳም ምኞትን ተመኙ፥ በበረሃም እግዚአብሔርን ተፈታተኑት።",
    "15": "የለመኑትንም ሰጣቸው፤ ለነፍሳቸው ግን ክሳትን ላከ።",
    "16": "ሙሴንም እግዚአብሔር የቀደሰውንም አሮንን በሰፈር ተመቀኙአቸው።",
    "17": "ምድርም ተከፈተች ዳታንንም ዋጠችው፥ የአቤሮንንም ወገን ደፈነች፤",
    "18": "በማህበራቸውም እሳት ነደደች፥ ነበልባልም ሃጥአንን አቃጠላቸው።",
    "19": "በኮሬብም ጥጃን ሰሩ፥ ቀልጦ ለተሰራ ምስልም ሰገዱ።",
    "20": "ሳርም በሚበላ በበሬ ምሳሌ ክብራቸውን ለወጡ።",
    "21-22": "ታላቅ ነገርንም በግብፅ፥ ድንቅንም በካም ምድር፥ ግሩም ነገርንም በኤርትራ ባህር ያደረገውን ያዳናቸውንም እግዚአብሔርን ረሱ።",
    "23": "እንዳያጠፋቸው ቁጣውን ይመልስ ዘንድ የተመረጠው ሙሴ በመቅሰፍት ጊዜ በፊቱ ባይቆም ኖሮ፥ ያጠፋቸው ዘንድ ተናገረ።",
    "24": "የተወደደችውን ምድር ናቁ፥ በቃሉም አልታመኑም፥",
    "25": "በድንኳኖቻቸውም ውስጥ አንጎራጎሩ፤ የእግዚአብሔርን ቃል አልሰሙም።",
    "26-27": "በምድረ በዳም ይጥላቸው ዘንድ፥ ዘራቸውንም በአህዛብ መካከል ይጥል ዘንድ፥ በየአገሩም ይበትናቸው ዘንድ፥ እጁን አነሳባቸው።",
    "28": "በብኤል ፌጎርም ተባበሩበት፥ የሙታንንም መስዋእት በሉ፤",
    "29": "በስራቸውም አስመረሩት፥ ቸነፈርም በላያቸው በዛ።",
    "30": "ፊንሃስም ተነስቶ ፈረደባቸው፥ ቸነፈሩም ተወ፤",
    "31": "ያም እስከ ዘላለም ለልጅ ልጅ ፅድቅ ሆኖ ተቆጠረለት።",
    "32-33": "በክርክር ውሃ ዘንድም አስቆጡት፥ መንፈሱን አስመርረዋታልና፤ ስለ እነርሱም ሙሴ ተበሳጨ፤ በከንፈሮቹም በስንፍና ተናገረ።",
    "34": "እግዚአብሔርም እንዳላቸው አህዛብን አላጠፉም፤",
    "35": "ከአህዛብም ጋር ተደባለቁ፥ ስራቸውንም ተማሩ።",
    "36": "ለጣኦቶቻቸውም ተገዙ፥ ወጥመድም ሆኑባቸው።",
    "37": "ወንዶች ልጆቻቸውንና ሴቶች ልጆቻቸውን ለአጋንንት ሰው፤",
    "38": "የወንዶች ልጆቻቸውንና የሴቶች ልጆቻቸን ደም፥ ለከነአን ጣኦቶች የሰውአቸውን ንፁህ ደም አፈሰሱ፥ ምድርም በደም ረከሰች።",
    "39": "በስራቸው ረከሱ፥ በማድረጋቸውም አመነዘሩ።",
    "40": "የእግዚአብሔርም ቁጣ በህዝቡ ላይ ነደደ፥ ርስቱንም ተፀየፈ።",
    "41": "ወደ አህዛብም እጅ አሳለፋቸው፥ የሚጠሉአቸውም ገዙአቸው።",
    "42": "ጠላቶቻቸውም ግፍ አደረጉባቸው፥ ከእጃቸውም በታች ተዋረዱ።",
    "43": "ብዙ ጊዜ አዳናቸው፤ ነገር ግን በምክራቸው አስመረሩት፥ በሃጢአታቸውም ተዋረዱ።",
    "44": "እርሱ ግን ጩኸታቸውን በሰማ ጊዜ ጭንቃቸውን ተመለከተ፤",
    "45": "ለእነርሱም ኪዳኑን አሰበ፥ እንደ ምህረቱም ብዛት ተፀፀተ።",
    "46": "በማረኩአቸውም ሁሉ ፊት ሞገስን ሰጣቸው።",
    "47": "አምላካችን እግዚአብሔር ሆይ፥ አድነን፤ ቅዱስ ስምህን እናመሰግን ዘንድ፥ በምስጋናህም እንመካ ዘንድ፥ ከአህዛብ መካከል ሰብስበን።",
    "48": "ከዘላለም እስከ ዘላለም የእስራኤል አምላክ እግዚአብሔር ይባረክ፤ ህዝብም ሁሉ አሜን ይበል። ሃሌ ሉያ።"
}