{
    "1": "በመኝታቸው ላይ በደልን ለሚያስቡ ክፋትንም ለሚያደርጉ ወዮላቸው! ሃይል በእጃቸው ነውና ሲነጋ ይፈፅሙታል።",
    "2": "በእርሻው ላይ ይመኛሉ፥ በግዴታም ይይዙታል፤ በቤቶችም ላይ ይመኛሉ፥ ይወስዱአቸውማል፤ ሰውንና ቤቱን፥ ሰውንና ርስቱንም ይነጥቃሉ።",
    "3": "ስለዚህ እግዚአብሔር እንዲህ ይላል፦ እነሆ፥ በዚህ ወገን ላይ በክፉ አስባለሁ፥ ከዚያም አንገታችሁን አታነሱም፤ ዘመኑም ክፉ ነውና ቀጥ ብላችሁ አትሄዱም።",
    "4": "በዚያ ቀን በምሳሌ ይመስሉባችኋል፥ በፅኑ ልቅሶም ያለቅሱላችኋል፤ እነርሱም፦ ፈፅመን ጠፍተናል፤ የህዝቤን እድል ፈንታ ይሰፍራል፥ እርሱንም የሚከለክል የለም፤ እርሻችንን ለአመፀኞች ይከፍላል ይላሉ።",
    "5": "ስለዚህ በእግዚአብሔር ጉባኤ መካከል በእጣ ገመድ የሚጥል አይኖርህም።",
    "6": "ትንቢት አትናገሩ ብለው ይናገራሉ፤ በእነዚህ ላይ ትንቢት አይናገሩም፥ ስድብም አይርቅም።",
    "7": "የያእቆብ ቤት የተባልህ ሆይ፥ በውኑ የእግዚአብሔር መንፈስ የማይታገስ ነውን? ወይስ ስራው እንደዚች ናትን? ቃሌስ በቅን ለሚሄድ በጎነት አያደርግምን?",
    "8": "ነገር ግን ከቅርብ ጊዜ ጀምሮ ህዝቤ እንደ ጠላት ሆኖ ተነስቶአል፤ ቀሚስንና መጎናፀፊያን ገፈፋችሁ፤ ሳይፈሩም የሚያልፉትን ከሰልፍ እንደሚመለሱ አደረጋችኋቸው።",
    "9": "የህዝቤንም ሴቶች ከተሸለሙ ቤቶቻቸው አሳደዳችኋቸው፤ ከህፃናቶቻቸውም ክብሬን ለዘላለም ወሰዳችሁ።",
    "10": "በዚህ እረፍት የላችሁምና ተነስታችሁ ሂዱ፤ በርኩሰት ምክንያት ክፉ ጥፋት ታጠፋችኋለች።",
    "11": "ነፋስንም ተከትሎ፦ ስለ ወይን ጠጅና ስለ ስካር ትንቢት እናገርልሃለሁ ብሎ ሃሰትን የሚናገር ሰው ቢኖር እርሱ ለዚህ ህዝብ ነቢይ ይሆናል።",
    "12": "ያእቆብ ሆይ፥ ሁለንተናህን ፈፅሞ እሰበስባለሁ፥ የእስራኤልንም ቅሬታ ፈፅሞ አከማቻለሁ፤ እንደ ባሶራ በጎችና እንደ መንጋ በማሰማርያቸው ውስጥ በአንድነት አኖራቸዋለሁ፤ ከሰው ብዛት የተነሳ ድምፃቸውን ያሰማሉ።",
    "13": "ሰባሪው በፊታቸው ወጥቶአል፤ እነርሱም ሰብረው ወደ በሩ አልፈዋል፥ በእርሱም በኩል ወጥተዋል፤ ንጉሳቸውም በፊታቸው አልፎአል፥ እግዚአብሔርም በራሳቸው ላይ ነው።"
}