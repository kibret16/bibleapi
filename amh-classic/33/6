{
    "1": "አሁን፦ ተነሳ፥ በተራሮችም ፊት ተፋረድ፥ ኮረብቶችም ቃልህን ይስሙ ብሎ እግዚአብሔር የሚለውን ስሙ።",
    "2": "ተራሮች ሆይ፥ ጠንካሮች የምድር መሰረቶችም ሆይ፥ እግዚአብሔር ከህዝቡ ጋር ክርክር አለውና፥ ከእስራኤልም ጋር ይፋረዳልና የእግዚአብሔርን ክርክር ስሙ።",
    "3": "ህዝቤ ሆይ፥ ምን አድርጌሃለሁ? በምንስ አድክሜሃለሁ? መስክርብኝ።",
    "4": "ከግብፅ ምድር አውጥቼሃለሁ፥ ከባርነት ቤትም ተቤዥቼሃለሁ፤ በፊትህም ሙሴንና አሮንን ማርያምንም ልኬልህ ነበር።",
    "5": "ህዝቤ ሆይ፥ የሞአብ ንጉስ ባላቅ የመከረውን፥ የቢኦርም ልጅ በለአም የመለሰለትን አሁን አስብ፤ የእግዚአብሔርንም የፅድቅ ስራ ታውቅ ዘንድ ከሰጢም ጀምሮ እስከ ጌልገላ ድረስ አስብ።",
    "6": "ምን ይዤ ወደ እግዚአብሔር ፊት ልምጣና በልኡል አምላክ ፊት ልስገድ? የሚቃጠለውን መስዋእትና የአንዱን አመት ጥጃ ይዤ በፊቱ ልምጣን?",
    "7": "እግዚአብሔርስ በሺህ አውራ በጎች ወይስ በእልፍ የዘይት ፈሳሾች ደስ ይለዋልን? ወይስ የበኩር ልጄን ስለ በደሌ፥ የሆዴንም ፍሬ ስለ ነፍሴ ሃጢአት እሰጣለሁን?",
    "8": "ሰው ሆይ፥ መልካሙን ነግሮሃል፤ እግዚአብሔርም ከአንተ ዘንድ የሚሻው ምንድር ነው? ፍርድን ታደርግ ዘንድ፥ ምህረትንም ትወድድ ዘንድ፥ ከአምላክህም ጋር በትህትና ትሄድ ዘንድ አይደለምን?",
    "9": "የእግዚአብሔር ድምፅ ከተማይቱን ይጠራታል፤ ስምህን መፍራት ጥበብ ነው፤ የመቅሰፍትን በትር፥ እርሱንም ያዘጋጀ ማን እንደ ሆነ ስሙ።",
    "10": "በውኑ በሃጢአተኛ ቤት የሃጢአት መዝገብ፥ የተፀየፈም ውሸተኛ መስፈሪያ ገና አለ ይሆን?",
    "11": "በአባይ ሚዛንና በከረጢት ባለ በተንኮል መመዘኛ ንፁህ እሆናለሁን?",
    "12": "ባለ ጠጎችዋን ግፍ ሞልቶባቸዋል፤ በእርስዋም የሚኖሩ በሃሰት ተናግረዋል፥ ምላሳቸውም በአፋቸው ውስጥ ተንኮለኛ ነው።",
    "13": "ስለዚህ እኔ ደግሞ በክፉ ቁስል መታሁህ፤ ስለ ሃጢአትህም አፈርስሁህ።",
    "14": "ትበላለህ፥ ነገር ግን አትጠግብም፥ ችጋርህም በመካከልህ ይሆናል፤ ትወስዳለህ፥ ነገር ግን አታድንም፤ የምታድነውንም ለሰይፍ እሰጣለሁ።",
    "15": "ትዘራለህ፥ ነገር ግን አታጭድም፤ ወይራውንም ትጨምቃለህ፥ ነገር ግን ዘይቱን አትቀባም፤ ወይኑንም ትጨምቃለህ፥ ነገር ግን የወይን ጠጁን አትጠጣም።",
    "16": "አንተን ለጥፋት፥ በእርስዋም የሚኖሩትን ለማፍዋጫ እሰጥ ዘንድ የዘንበሪን ስርአትና የአክአብን ቤት ስራ ሁሉ ጠብቃችኋል፥ በምክራቸውም ሄዳችኋል፤ የህዝቤንም ስድብ ትሸከማላችሁ።"
}