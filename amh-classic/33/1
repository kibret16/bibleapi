{
    "1": "በይሁዳ ነገስታት በኢዮአታምና በአካዝ በህዝቅያስም ዘመን ወደ ሞሬታዊው ወደ ሚክያስ የመጣው፥ ስለ ሰማርያና ስለ ኢየሩሳሌም ያየው፥ የእግዚአብሔር ቃል ይህ ነው።",
    "2": "እናንተ አህዛብ ሁሉ፥ ስሙ፤ ምድርም ሙላዋም ታድምጥ፤ ጌታ እግዚአብሔርም፥ እርሱም በቅዱስ መቅደሱ የሆነ ጌታ፥ ይመስክርባችሁ።",
    "3": "እነሆ፥ እግዚአብሔር ከስፍራው ይወጣል፥ ወርዶም በምድር ከፍታዎች ላይ ይረግጣል።",
    "4": "ተራሮችም በእሳት ፊት እንዳለ ሰም፥ በገደልም ወርዶ እንደሚፈስስ ውሃ፥ በበታቹ ይቀልጣሉ፥ ሸለቆችም ይሰነጠቃሉ።",
    "5": "ይህ ሁሉ ስለ ያእቆብ በደልና ስለ እስራኤል ቤት ሃጢአት ነው። የያእቆብም በደል ምንድር ነው? ሰማርያ አይደለችምን? የይሁዳስ የኮረብታው መስገጃ ምንድር ነው? ኢየሩሳሌም አይደለችምን?",
    "6": "ስለዚህ ሰማርያን በሜዳ እንደሚገኝ የድንጋይ ክምር፥ ወይን እንደሚተከልበትም ስፍራ አደርጋታለሁ፤ ድንጋዮችዋንም ወደ ሸለቆ እወረውራለሁ፥ መሰረቶችዋንም እገልጣለሁ።",
    "7": "የተቀረፁትም ምስሎችዋ ይደቅቃሉ፥ በግልሙትና ያገኘችው ዋጋ ሁሉ በእሳት ይቃጠላል፥ ጣኦታትዋንም ሁሉ አጠፋለሁ፤ በግልሙትና ዋጋ ሰበሰበቻቸው፥ ወደ ግልሙትናም ዋጋ ይመለሳሉና።",
    "8": "ስለዚህ ነገር ዋይ ብላ ታለቅሳለች፥ ባዶ እግርዋንና እራቁትዋን ሆና ትሄዳለች፤ እንደ ቀበሮ ታለቅሳለች፥ እንደ ሰጎንም ዋይ ትላለች፤",
    "9": "ቁስልዋ የማይፈወስ ነውና እስከ ይሁዳም ደርሶአልና፥ ወደ ህዝቤም በር ወደ ኢየሩሳሌም ቀርቦአልና።",
    "10": "በጌት ላይ አታውሩ፤ በአኮ ላይ እንባን አታድርጉ፤ በቤትአፍራ በትቢያ ላይ ተንከባለሉ።",
    "11": "በሻፊር የምትቀመጪ ሆይ፥ በእራቁትነትሽና በእፍረት እለፊ በፀአናን የምትቀመጠው አልወጣችም፤ የቤትኤፄል ልቅሶ ከእናንተ ዘንድ መኖሪያውን ይወስዳል።",
    "12": "ክፉ ነገር ከእግዚአብሔር ዘንድ እስከ ኢየሩሳሌም በር ድረስ ወርዶአልና በማሮት የምትቀመጠው በጎነትን ትጠባበቃለች።",
    "13": "በለኪሶ የምትቀመጪ ሆይ፥ ሰረገላውን ለፈረስ እሰሪ፤ እርስዋ ለፅዮን ሴት ልጅ የሃጢአት መጀመሪያ ነበረች፤ የእስራኤል በደል በአንቺ ዘንድ ተገኝቶአልና።",
    "14": "ስለዚህ ትሎት ለሞሬሼትጌት ትሰጪአለሽ፤ የአክዚብ ቤቶች ለእስራኤል ነገስታት አታላይ ይሆናሉ።",
    "15": "በመሪሳ የምትቀመጪ ሆይ፥ ወራሽ አመጣብሻለሁ፤ የእስራኤል ክብር ወደ አዶላም ይመጣል።",
    "16": "ተማርከው ከአንቺ ዘንድ ወጥተዋልና ስለ ተድላሽ ልጆች ራስሽን ንጪ፥ ጠጉርሽንም ተቆረጪ፤ ቡሃነትሽንም እንደ ንስር አስፊ።"
}