{
    "1": "እንዲህም አልሁ፦ የያእቆብ አለቆችና የእስራኤል ቤት ገዦች ሆይ፥ እባካችሁ ስሙኝ፤ ፍርድን ታውቁ ዘንድ አይገባችሁምን?",
    "2": "መልካሙን ጠልታችኋል፥ ክፉውንም ወድዳችኋል፤ ቁርበታቸውን ገፍፋችኋቸዋል፥ ስጋቸውንም ከአጥንታቸው ለያይታችኋል፤",
    "3": "የህዝቤን ስጋ በልታችኋል፥ ቁርበታቸውንም ገፍፋችኋቸዋል፥ አጥንታቸውንም ሰብራችኋል፤ ለአፍላል እንደሚሆን ስጋ ለድስትም እንደሚሆን ሙዳ ቆራረጣችኋቸው።",
    "4": "የዚያን ጊዜ ወደ እግዚአብሔር ይጮሃሉ፥ እርሱም አይሰማቸውም፤ ስራቸውንም ክፉ አድርገዋልና በዚያን ጊዜ ፊቱን ከእነርሱ ይሰውራል።",
    "5": "እግዚአብሔር ህዝቤን ስለሚያስቱ ነቢያት እንዲህ ይላል፤ በጥርሳቸው ሲነክሱ በሰላም ይሰብካሉ፤ በአፋቸው ግን አንዳች በማይሰጥ ሰው ላይ ሰልፍን ያስቡበታል።",
    "6": "ስለዚህ ሌሊት ይሆንባችኋል እንጂ ራእይ አይሆንላችሁም፤ ጨለማም ይሆንባችኋል እንጂ አታምዋርቱም፤ ፀሃይም በነቢያት ላይ ትገባለች፥ ቀኑም ይጠቁርባቸዋል።",
    "7": "ከእግዚአብሔርም ዘንድ መልስ የለምና ባለ ራእዩቹ ያፍራሉ፥ ምዋርተኞችም ይዋረዳሉ፤ ሁሉም ከንፈራቸውን ይሸፍናሉ።",
    "8": "እኔ ግን በደሉን ለያእቆብ፥ ሃጢአቱንም ለእስራኤል እነግር ዘንድ በእግዚአብሔር መንፈስ ሃይልንና ፍርድን ብርታትንም ተሞልቻለሁ።",
    "9": "ፍርድን የምትጠሉ ቅን ነገርንም ሁሉ የምታጣምሙ እናንተ የያእቆብ ቤት አለቆችና የእስራኤል ቤት ገዦች ሆይ፥ እባካችሁ ይህን ስሙ።",
    "10": "ፅዮንን በደም፥ ኢየሩሳሌምንም በሃጢአት ይሰራሉ።",
    "11": "አለቆችዋ በጉቦ ይፈርዳሉ፥ ካህናቶችዋም በዋጋ ያስተምራሉ፥ ነቢያቶችዋም በገንዘብ ያምዋርታሉ፤ ከዚህም ጋር፦ እግዚአብሔር በመካከላችን አይደለምን? ክፉ ነገር ምንም አይመጣብንም እያሉ በእግዚአብሔር ይታመናሉ።",
    "12": "ስለዚህ በእናንተ ምክንያት ፅዮን እንደ እርሻ ትታረሳለች፥ ኢየሩሳሌምም የድንጋይ ክምር ትሆናለች፥ የቤቱም ተራራ እንደ ዱር ከፍታ ይሆናል።"
}