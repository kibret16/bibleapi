{
    "1": "በሰባተኛው ወር ከወሩም በሃያ አንደኛው ቀን የእግዚአብሔር ቃል በነቢዩ በሃጌ እጅ እንዲህ ሲል መጣ፦",
    "2": "ለይሁዳ አለቃ ለሰላትያል ልጅ ለዘሩባቤል፥ ለታላቁም ካህን ለኢዮሴዴቅ ልጅ ለኢያሱ፥ ለቀሩትም ህዝብ እንዲህ ስትል ተናገር፦",
    "3": "በቀድሞ ክብሩ ሳለ ይህን ቤት ያየ በእናንተ መካከል የቀረ ማን ነው? ዛሬስ እንዴት ሆኖ አያችሁት? በአይናችሁ እንደ ምናምን አይደለምን?",
    "4": "አሁን ግን፥ ዘሩባቤል ሆይ፥ በርታ፥ ይላል እግዚአብሔር፤ ታላቁም ካህን የኢዮሴዴቅ ልጅ ኢያሱ ሆይ፥ በርታ፥ እናንተም የአገሩ ህዝብ ሆይ፥ በርቱና ስሩ፥ ይላል እግዚአብሔር፤ እኔ ከእናንተ ጋር ነኝና፥ ይላል የሰራዊት ጌታ እግዚአብሔር፡፡",
    "5": "መንፈሴም በመካከላችሁ ይኖራልና አትፍሩ።",
    "6": "የሰራዊት ጌታ እግዚአብሔር እንዲህ ይላልና፦ ገና አንድ ጊዜ በቅርብ ዘመን እኔ ሰማያትንና ምድርን ባህርንና የብስንም አናውጣለሁ፤",
    "7": "አህዛብን ሁሉ አናውጣለሁ፥ በአህዛብ ሁሉ የተመረጠውም እቃ ይመጣል፤ ይህንም ቤት በክብር እሞላዋለሁ፥ ይላል የሰራዊት ጌታ እግዚአብሔር፡፡",
    "8": "ብሩ የእኔ ነው፥ ወርቁም የእኔ ነው፥ ይላል የሰራዊት ጌታ እግዚአብሔር፡፡",
    "9": "ከፊተኛው ይልቅ የዚህ የሁለተኛው ቤት ክብር ይበልጣል፥ ይላል የሰራዊት ጌታ እግዚአብሔር፤ በዚህም ስፍራ ሰላምን እሰጣለሁ፥ ይላል የሰራዊት ጌታ እግዚአብሔር፡፡",
    "10": "በዳርዮስም በሁለተኛው አመት በዘጠነኛው ወር በሃያ አራተኛው ቀን የእግዚአብሔር ቃል በነቢዩ በሃጌ እጅ እንዲህ ሲል መጣ፦",
    "11": "የሰራዊት ጌታ እግዚአብሔር እንዲህ ይላል፦ ካህናቱን ስለ ህጉ ጠይቅ፤",
    "12": "አንድ ሰው የተቀደሰ ስጋ በልብሱ ዘርፍ ቢይዝ፥ በዘርፉም እንጀራ ወይም ወጥ፥ ወይም የወይን ጠጅ፥ ወይም ዘይት፥ ወይም ማናቸውም መብል ቢነካ ያ የተነካው በውኑ ይቀደሳልን? ብለህ ካህናቱን ጠይቃቸው፤ ካህናቱም፦ አይሆንም ብለው መለሱ።",
    "13": "ሃጌም፦ በሬሳ የረከሰ ሰው ከእነዚህ አንዱን ቢነካ ያ የተነካው በውኑ ይረክሳልን? አለ። ካህናቱም፦ አዎን ይረክሳል ብለው መለሱ።",
    "14": "ሃጌም መልሶ እንዲህ አለ፦ ይህ ህዝብና ይህ ወገን በፊቴ እንዲሁ ነው፥ ይላል እግዚአብሔር፤ የእጃቸውም ስራ ሁሉ እንዲሁ ነው፤ በዚያም ያቀረቡት ነገር ርኩስ ነው።",
    "15": "አሁንም ድንጋይ በድንጋይ ላይ በእግዚአብሔር መቅደስ ሳይነባበር፥ ከዛሬ ጀምራችሁ ወዳለፈው ዘመን ልብ አድርጉ።",
    "16": "በዚያን ዘመን ሁሉ ሰው ሃያ መስፈሪያ ወዳለበት ምርት በመጣ ጊዜ፥ የተገኘው አስር መስፈሪያ ብቻ ነው፤ አምሳ ማድጋም ይቀዳ ዘንድ ወደ መጥመቂያው በመጣ ጊዜ፥ የተገኘው ሃያ ብቻ ነው።",
    "17": "በእጃችሁ ስራ ሁሉ ላይ በዋግና በአረማሞ በበረዶም መታኋችሁ፤ እናንተ ግን ወደ እኔ አልተመለሳችሁም፥ ይላል እግዚአብሔር፡፡",
    "18": "ከዛሬው ከዘጠነኛው ወር ከሃያ አራተኛው ቀን ጀምራችሁ የሚመጣውን ዘመን ልብ አድርጉ፤ የእግዚአብሔር መቅደስ መሰረት ከተተከለበት ቀን ጀምሮ ልብ አድርጉ።",
    "19": "ዘር በጎተራ ገና ይኖራልን? ወይንና በለስ ሮማንና ወይራ አላፈሩም፤ ከዚህች ቀን ጀምሬ እባርካችኋለሁ።",
    "20": "በወሩ በሃያ አራተኛው ቀን የእግዚአብሔር ቃል ሁለተኛ ወደ ሃጌ እንዲህ ሲል መጣ፦",
    "21": "ለይሁዳ አለቃ ለዘሩባቤል ተናገር እንዲህም በል፦ ሰማያትንና ምድርን አናውጣለሁ፤",
    "22": "የመንግስታትንም ዙፋን እገለብጣለሁ፥ የአህዛብንም መንግስታት ሃይል አጠፋለሁ፤ ሰረገሎችንና የሚቀመጡባቸውንም እገለብጣለሁ፤ ፈረሶችና ፈረሰኞቻቸውም እያንዳንዳቸው በወንድማቸው ሰይፍ ይወድቃሉ።",
    "23": "ባርያዬ የሰላትያል ልጅ ዘሩባቤል ሆይ፥ በዚያ ቀን እወስድሃለሁ፥ ይላል የሰራዊት ጌታ እግዚአብሔር፤ እኔ መርጬሃለሁና፥ ይላል እግዚአብሔር፥ እንደ ቀለበት ማተሚያ አደርግሃለሁ፥ ይላል የሰራዊት ጌታ እግዚአብሔር፡፡"
}