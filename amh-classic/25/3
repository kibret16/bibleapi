{
    "1": "አሌፍ። በቁጣው በትር መከራ ያየ ሰው እኔ ነኝ።",
    "2": "ብርሃን ወደ ሌለበት ወደ ጨለማ መርቶ ወሰደኝ።",
    "3": "ዘወትር ቀኑን ሁሉ እጁን በላዬ መለሰ።",
    "4": "ቤት። ስጋዬንና ቁርበቴን አስረጀ፥ አጥንቴን ሰበረ።",
    "5": "ቅጥር ሰራብኝ በሃሞትና በድካምም ከበበኝ።",
    "6": "ቀድሞ ሞተው እንደ ነበሩ በጨለማ አኖረኝ።",
    "7": "ጋሜል። እንዳልወጣ በዙሪያዬ ቅጥር ሰራብኝ፤ ሰንሰለቴን አከበደ።",
    "8": "በጠራሁና በጮህሁ ጊዜ ፀሎቴን ከለከለ።",
    "9": "መንገዴን በተጠረበ ድንጋይ ዘጋ፥ ጎዳናዬንም አጣመመ።",
    "10": "ዳሌጥ። እንደሚሸምቅ ድብ እንደ ተሸሸገም አንበሳ ሆነብኝ።",
    "11": "መንገዴን ለወጠ፥ ገነጣጠለኝም፤ ባድማ አደረገኝ።",
    "12": "ቀስቱን ገተረ ለፍላፃውም እንደ ጊጤ አደረገኝ።",
    "13": "ሄ። የሰገባውን ፍላፃዎች በኩላሊቴ ውስጥ ተከለ።",
    "14": "ለወገኔ ሁሉ ማላገጫ ቀኑንም ሁሉ መሳለቂያ ሆንሁ።",
    "15": "ምሬት ሞላብኝ በእሬትም አጠገበኝ።",
    "16": "ዋው። ጥርሴን በጭንጫ ሰበረ፥ በአመድም ከደነኝ።",
    "17": "ነፍሴን ከሰላም አራቅህ፤ በጎ ነገርን ረሳሁ።",
    "18": "እኔም፦ ሃይሌ ከእግዚአብሔርም ዘንድ ያለው ተስፋዬ ጠፋ አልሁ።",
    "19": "ዛይ። መከራዬንና ችግሬን እሬትንና ሃሞትን አስብ።",
    "20": "ነፍሴ እያሰበችው በውስጤ ፈዘዘች።",
    "21": "ይህችን በልቤ አኖራለሁ፥ ስለዚህ እታገሳለሁ።",
    "22": "ሄት። ያልጠፋነው ከእግዚአብሔር ምህረት የተነሳ ነው፤ ርህራሄው አያልቅምና።",
    "23": "ማለዳ ማለዳ አዲስ ነው፤ ታማኝነትህ ብዙ ነው።",
    "24": "ነፍሴ፦ እግዚአብሔር እድል ፈንታዬ ነው፤ ስለዚህ ተስፋ አደርገዋለሁ አለች።",
    "25": "ጤት። እግዚአብሔር በተስፋ ለሚጠብቁት ለምትሻውም ነፍስ መልካም ነው።",
    "26": "ሰው ዝም ብሎ የእግዚአብሔርን ማዳን ተስፋ ቢያደርግ መልካም ነው።",
    "27": "ሰው በታናሽነቱ ቀንበር ቢሸከም መልካም ነው።",
    "28": "ዮድ። እርሱ አሸክሞታልና ዝም ብሎ ለብቻው ይቀመጥ።",
    "29": "ተስፋ የሆነው እንደ ሆነ አፉን በአፈር ውስጥ ያኑር።",
    "30": "ጉንጩን ለሚመታው ይስጥ፥ ስድብንም ይጥገብ።",
    "31": "ካፍ። ጌታ ለዘላለም አይጥልምና፤",
    "32": "ቢያሳዝንም እንደ ምህረቱ ብዛት ይራራልና፤",
    "33": "የሰውን ልጆች ከልቡ አያስጨንቅም፥ አያሳዝንምም።",
    "34": "ላሜድ። በምድር የተጋዙትን ሁሉ ከእግሩ በታች ይረግጣቸው ዘንድ፥",
    "35": "የሰውን ፍርድ በልኡል ፊት ይመልስ ዘንድ፥",
    "36": "የሰውን ፍርድ ያጣምም ዘንድ ጌታ እሺ አይልም።",
    "37": "ሜም። ጌታ ያላዘዘውን የሚልና የሚፈፅም ማን ነው?",
    "38": "ከልኡል አፍ ክፉና መልካም ነገር አይወጣምን?",
    "39": "ህያው ሰው የሚያጉረመርም፥ ሰው ስለ ሃጢአቱ ቅጣት የሚያጉረመርም ስለ ምንድር ነው?",
    "40": "ኖን፡፡ መንገዳችንን እንመርምርና እንፈትን፥ ወደ እግዚአብሔርም እንመለስ።",
    "41": "ልባችንን ከእጃችን ጋር በሰማይ ወዳለው ወደ እግዚአብሔር እናንሳ።",
    "42": "በድለናል አምፀናልም፥ አንተም ይቅር አላልህም።",
    "43": "ሳምኬት። በቁጣ ከደንኸን አሳደድኸንም፤ ገደልኸን፥ አልራራህም።",
    "44": "ፀሎት እንዳያልፍ ራስህን በደመና ከደንህ።",
    "45": "በአህዛብ መካከል ጉድፍና ውዳቂ አደረግኸን።",
    "46": "ኤ። ጠላቶቻችን ሁሉ አፋቸውን አላቀቁብን።",
    "47": "ድንጋጤና ቁጣ፥ ጥፋትና ቅጥቃጤ ሆነብን።",
    "48": "ስለ ወገኔ ሴት ልጅ ቅጥቃጤ አይኔ የውሃ ፈሳሽ አፈሰሰች።",
    "49-50": "ፌ። እግዚአብሔር ከሰማይ እስኪጎበኝና እስኪመለከት ድረስ አይኔ ሳታቋርጥ ዝም ሳትል እንባ ታፈስሳለች።",
    "51": "ስለ ከተማዬ ቆነጃጅት ሁሉ አይኔ ነፍሴን አሳዘነች።",
    "52": "ፃዴ። በከንቱ ነገር ጠላቶች የሆኑኝ እንደ ወፍ ማደንን አደኑኝ።",
    "53": "ህይወቴን በጉድጓድ አጠፉ፥ በላዬም ድንጋይ ጣሉ።",
    "54": "በራሴ ላይ ውሆች ተከነበሉ፤ እኔም፦ ጠፋሁ ብዬ ነበር።",
    "55": "ቆፍ። አቤቱ፥ በጠለቀ ጉድጓድ ውስጥ ሆኜ ስምህን ጠራሁ።",
    "56": "ድምፄን ሰማህ፤ ጆሮህን ከልመናዬ አትመልስ።",
    "57": "በጠራሁህ ቀን ቀርበህ፦ አትፍራ አልህ።",
    "58": "ሬስ። ጌታ ሆይ፥ ስለ ነፍሴ ተምዋግተህ ህይወቴን ተቤዠህ።",
    "59": "አቤቱ፥ ጭንቀቴን አይተሃል፥ ፍርዴን ፍረድልኝ።",
    "60": "በቀላቸውን ሁሉና በእኔ ላይ ያለውን አሳባቸውን ሁሉ አየህ።",
    "61": "ሳን። አቤቱ፥ ስድባቸውንና በእኔ ላይ ያለውን አሳባቸውን ሁሉ፥",
    "62": "የተነሱብኝን ሰዎች ከንፈሮች ቀኑንም ሁሉ ያሰቡብኝን አሳባቸውን ሰማህ።",
    "63": "መቀመጣቸውንና መነሳታቸውን ተመልከት፤ እኔ መሳለቂያቸው ነኝ።",
    "64": "ታው። አቤቱ፥ እንደ እጃቸው ስራ ፍዳቸውን ትከፍላቸዋለህ።",
    "65": "የልብ እውርነትንና እርግማንህን ትሰጣቸዋለህ።",
    "66": "አቤቱ፥ በቁጣ ታሳድዳቸዋለህ ከሰማይም በታች ታጠፋቸዋለህ።"
}