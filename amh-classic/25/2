{
    "1": "አሌፍ። ጌታ በቁጣው የፅዮንን ሴት ልጅ እንደ ምን አደመናት! የእስራኤልን ውበት ከሰማይ ወደ ምድር ጣለ፥ በቁጣውም ቀን የእግሩን መረገጫ አላሰበም።",
    "2": "ቤት። ጌታ የያእቆብን ማደሪያዎች ሁሉ ዋጠ፥ አልራራምም፤ በመአቱ የይሁዳን ሴት ልጅ አምቦች አፈረሰ፥ ወደ ምድርም አወረዳቸው፤ መንግስቱንና አለቆችዋን አረከሰ።",
    "3": "ጋሜል። በፅኑ ቁጣው የእስራኤልን ቀንድ ሁሉ ቀጠቀጠ፤ ቀኝ እጁን ከጠላት ፊት ወደ ኋላ መለሰ፥ በዙሪያውም እንደሚባላ እንደ እሳት ነበልባል ያእቆብን አቃጠለ።",
    "4": "ዳሌጥ። ቀስቱን እንደ ጠላት ገተረ፥ እንደ አስጨናቂ ቀኝ እጁን አፀና፥ ለአይንም የሚያምረውን ሁሉ ገደለ፤ በፅዮን ሴት ልጅ ድንኳን መአቱን እንደ እሳት አፈሰሰ።",
    "5": "ሄ። ጌታ እንደ ጠላት ሆነ፥ እስራኤልን ዋጠ፤ አዳራሾችዋን ሁሉ ዋጠ፥ አምቦችዋን አጠፋ፤ በይሁዳም ሴት ልጅ ህዘንና ልቅሶ አበዛ።",
    "6": "ዋው። ማደሪያውን እንደ አትክልት ነቀለ፤ የበአሉን ስፍራ አጠፋ፤ እግዚአብሔር በፅዮን አመት በአሉንና ሰንበቱን አስረሳ፥ በቁጣውም መአት ንጉሱንና ካህኑን አቃለለ።",
    "7": "ዛይ። ጌታ መሰዊያውን ጣለ፥ መቅደሱን ጠላ፥ የአዳራሾችዋንም ቅጥር በጠላት እጅ አሳልፎ ሰጠ፤ ድምፃቸውን እንደ አመት በአል ቀን በእግዚአብሔር ቤት ከፍ ከፍ አደረጉ።",
    "8": "ሄት። እግዚአብሔር የፅዮንን ሴት ልጅ ቅጥር ያፈርስ ዘንድ አሰበ፤ የመለኪያውን ገመድ ዘረጋ፥ እጁን ከማጥፋት አልመለሰም፤ ምሽጉና ቅጥሩ እንዲያለቅሱ አደረገ፤ በአንድነት ደከሙ።",
    "9": "ጤት። በሮችዋ በመሬት ውስጥ ሰጠሙ፥ መወርወሪያዎችዋን አጠፋ ሰበረም፤ ንጉስዋና አለቆችዋ ህግ በሌለባቸው በአህዛብ መካከል አሉ፤ ነቢያቶችዋም ከእግዚአብሔር ዘንድ ራእይ አላገኙም።",
    "10": "ዮድ። የፅዮን ሴት ልጅ ሽማግሌዎች ዝም ብለው በመሬት ላይ ተቀምጠዋል፤ ትቢያን በራሳቸው ላይ ነሰነሱ፥ ማቅም ታጠቁ፤ የኢየሩሳሌም ደናግል ራሳቸውን ወደ ምድር አዘነበሉ።",
    "11": "ካፍ። ህፃኑና ጡት የሚጠባው በከተማይቱ ጎዳና ላይ ሲዝሉ፥ አይኔ በእንባ ደከመች፥ አንጀቴም ታወከ፤ ስለ ወገኔ ሴት ልጅ ቅጥቃጤ ጉበቴ በምድር ላይ ተዘረገፈ።",
    "12": "ላሜድ። በከተማ ጎዳና እንደ ተወጋ ሰው በዛሉ ጊዜ፥ ነፍሳቸውም በእናቶቻቸው ብብት በወጣች ጊዜ፥ እናቶቻቸውን፦ እህልና የወይን ጠጅ ወዴት አለ? ይሉአቸዋል።",
    "13": "ሜም። የኢየሩሳሌም ሴት ልጅ ሆይ፥ ምን እመሰክርልሻለሁ? በምንስ እመስልሻለሁ? ድንግሊቱ የፅዮን ልጅ ሆይ፥ አፅናናሽ ዘንድ በምን አስተካክልሻለሁ? ስብራትሽ እንደ ባህር ታላቅ ነውና፤ የሚፈውስሽ ማን ነው?",
    "14": "ኖን፦ ነቢያቶችሽ ከንቱና ሃሰተኛ ራእይ አይተውልሻል፤ ምርኮሽንም ይመልሱ ዘንድ በደልሽን አልገለጡም፤ ከንቱና የማይረባ ነገርንም አይተውልሻል።",
    "15": "ሳምኬት። መንገድ አላፊዎች ሁሉ እጃቸውን ያጨበጭቡብሻልና፦ በውኑ የውበት ፍፃሜና የምድር ሁሉ ደስታ የሚሉአት ከተማ ይህች ናትን? እያሉ፥ በኢየሩሳሌም ሴት ልጅ ላይ ያፍዋጫሉ፥ ራሳቸውንም ያነቃንቃሉ።",
    "16": "ኤ። ጠላቶችሽ ሁሉ አፋቸውን አላቀቁብሽ፤ እያፍዋጩና ጥርሳቸውን እያፋጩ፦ ውጠናታል፤ ነገር ግን ተስፋ ያደረግናት ቀን ይህች ናት፤ አግኝተናታል አይተናትማል ይላሉ።",
    "17": "ፌ። እግዚአብሔር ያሰበውን አደረገ፤ በቀድሞ ዘመን ያዘዘውን ቃል ፈፀመ፤ አፈረሰ አልራራምም፤ ጠላትንም ደስ አሰኘብሽ፥ የሚያስጨንቁሽንም ቀንድ ከፍ ከፍ አደረገ።",
    "18": "ፃዴ። ልባቸው ወደ ጌታ ጮኸ፤ የፅዮን ሴት ልጅ ቅጥር ሆይ፥ እንባሽን እንደ ፈሳሽ ቀንና ሌሊት አፍስሺ ለሰውነትሽ እረፍት አትስጪ የአይንሽ ብሌን አታቋርጥ።",
    "19": "ቆፍ። ተነሺ፥ በሌሊት በመጀመሪያ ክፍል ጩኺ፥ በጌታም ፊት ልብሽን እንደ ውሃ አፍስሺ፤ በጎዳና ሁሉ ራስ ላይ በራብ ስለ ደከሙ ስለ ህፃናትሽ ነፍስ እጆችሽን ወደ እርሱ አንሺ።",
    "20": "ሬስ። አቤቱ፥ እይ፤ በማን ላይ እንደዚህ እንዳደረግህ ተመልከት። በውኑ ሴቶች ፍሬያቸውን፥ ያቀማጠሉአቸውን ህፃናት፥ ይበላሉን? በውኑ ካህኑና ነቢዩ በጌታ መቅደስ ውስጥ ይገደላሉን?",
    "21": "ሳን፡፡ ብላቴናውና ሽማግሌው በመንገዶች ላይ ተጋደሙ፤ ደናግሎቼና ጎበዛዝቴ በሰይፍ ወድቀዋል፤ በቁጣህ ቀን ገደልሃቸው፤ ሳትራራ አረድሃቸው።",
    "22": "ታው። እንደ በአል ቀን የሚያስፈሩኝን ከዙሪያዬ ጠራህ፥ በእግዚአብሔር ቁጣ ቀንም ያመለጠ ወይም የቀረ አልተገኘም፤ ያቀማጠልኋቸውንና ያሳደግኋቸውን ጠላቴ በላቸው።"
}