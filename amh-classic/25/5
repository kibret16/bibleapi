{
    "1": "አቤቱ፥ የሆነብንን አስብ፤ ተመልከት ስድባችንንም እይ።",
    "2": "ርስታችን ለእንግዶች፥ ቤቶቻችን ለሌሎች ሆኑ።",
    "3": "ድሃ አደጎችና አባት የሌለን ሆነናል፤ እናቶቻችን እንደ መበለቶች ሆነዋል።",
    "4": "ውሃችንን በብር ጠጣን እንጨታችንን በዋጋ ገዛን።",
    "5": "አሳዳጆቻችን በአንገታችን ላይ ናቸው፤ እኛ ደክመናል እረፍትም የለንም።",
    "6": "ለግብፃውያንና ለአሶራውያን እንጀራ እንጠግብ ዘንድ እጅ ሰጠን።",
    "7": "አባቶቻችን ሃጢአትን ሰሩ ዛሬም የሉም፤ እኛም በደላቸውን ተሸከምን።",
    "8": "ባርያዎች ሰልጥነውብናል፤ ከእጃቸው የሚታደገን የለም።",
    "9": "ከምድረ በዳ ሰይፍ የተነሳ በህይወታችን እንጀራችንን እናመጣለን።",
    "10": "ከሚያቃጥል ከራብ ትኩሳት የተነሳ ቁርበታችን እንደ ምድጃ ጠቆረ።",
    "11": "በፅዮን ሴቶችን፥ በይሁዳም ከተሞች ደናግልን አጎሰቆሉ።",
    "12": "አለቆች በእጃቸው ተሰቀሉ፤ የሽማግሌዎች ፊት አልታፈረም።",
    "13": "ጉልማሶች ወፍጮን ተሸከሙ፥ ልጆችም ከእንጨት በታች ተሰናከሉ።",
    "14": "ሽማግሌዎች ከአደባባይ፥ ጉልማሶች ከበገናቸው ተሻሩ።",
    "15": "የልባችን ደስታ ቀርቶአል፤ ዘፈናችን ወደ ልቅሶ ተለውጦአል።",
    "16": "አክሊል ከራሳችን ወድቆአል፤ ሃጢአት ሰርተናልና ወዮልን!",
    "17": "ስለዚህ ልባችን ታምሞአል፤ ስለዚህም ነገር አይናችን ፈዝዞአል፤",
    "18": "ስለ ፅዮን ተራራ፥ ባድማ ሆናለችና፥ ቀበሮችም ተመላልሰውባታልና።",
    "19": "አቤቱ፥ አንተ ለዘላለም ትኖራለህ፤ ዙፋንህ ከትውልድ እስከ ትውልድ ነው።",
    "20": "ስለ ምን ለዘላለም ትረሳናለህ? ስለ ምንስ ለረጅም ዘመን ትተወናለህ?",
    "21": "አቤቱ፥ ወደ አንተ መልሰን እኛም እንመለሳለን፤ ዘመናችንን እንደ ቀድሞ አድስ።",
    "22": "ነገር ግን ፈፅመህ ጥለኸናል፤ እጅግ ተቆጥተኸናል።"
}