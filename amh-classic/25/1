{
    "1": "አሌፍ። ህዝብ ሞልቶባት የነበረች ከተማ ብቻዋን እንዴት ተቀመጠች! በአህዛብ መካከል ታላቅ የነበረች እንደ መበለት ሆናለች፤ በአውራጆች መካከል ልእልት የነበረች ተገዢ ሆናለች።",
    "2": "ቤት። በሌሊት እጅግ ታለቅሳለች፥ እንባዋም በጉንጭዋ ላይ አለ፤ ከውሽሞችዋ ሁሉ የሚያፅናናት የለም፤ ወዳጆችዋ ሁሉ ወነጀሉአት ጠላቶችም ሆኑአት።",
    "3": "ጋሜል። ይሁዳ ስለ መጨነቅና ስለ ባርነት ብዛት ተማረከች፤ በአህዛብ መካከል ተቀመጠች እረፍትም አላገኘችም፤ የሚያስጨንቁአት ሁሉ ተጨንቃ አገኙአት።",
    "4": "ዳሌጥ። ወደ አመት በአልም የሚመጣ የለምና የፅዮን መንገዶች አለቀሱ፤ በሮችዋ ሁሉ ፈርሰዋል ካህናቶችዋም እየጮሁ ያለቅሳሉ፤ ደናግሎችዋም ተጨነቁ፤ እርስዋም በምሬት አለች።",
    "5": "ሄ። ስለ ሃጢአትዋ ብዛት እግዚአብሔር አስጨንቆአታልና አስጨናቂዎችዋ ራስ ሆኑ ጠላቶችዋም ተከናወነላቸው፤ ህፃናቶችዋ በአስጨናቂዎች ፊት ተማርከዋል።",
    "6": "ዋው። ከፅዮን ሴት ልጅ ውበትዋ ሁሉ ወጥቶአል፤ አለቆችዋ ማሰማርያ እንደማያገኙ ዋላዎች ሆኑ፤ ከሚያባርሩአቸው ፊት ተዳክመው ሄዱ።",
    "7": "ዛይ። ኢየሩሳሌም በጭንቀትዋና በመከራዋ ወራት ከጥንት ጀምሮ የነበረላትን የከበረን ነገር ሁሉ አሰበች፤ ህዝብዋ በአስጨናቂዎች እጅ በወደቀ ጊዜ የሚረዳትም በሌላት ጊዜ፥ አስጨናቂዎች አዩአት በመፍረስዋም ሳቁ።",
    "8": "ሄት። ኢየሩሳሌም እጅግ ሃጢአት ሰርታለች፤ ስለዚህ ረክሳለች፤ ያከብሩአት የነበሩ ሁሉ ህፍረተ ስጋዋን አይተዋታልና አቃለሉአት፤ እርስዋም እየጮኸች ታለቅሳለች ወደ ኋላም ዘወር አለች።",
    "9": "ጤት። አደፍዋ በልብስዋ ዘርፍ ነበረ፤ ፍፃሜዋን አላሰበችም፤ ስለዚህ በድንቅ ተዋርዳለች፥ የሚያፅናናትም የለም፤ አቤቱ፥ ጠላት ከፍ ከፍ ብሎአልና መከራዬን ተመልከት።",
    "10": "ዮድ። አስጨናቂው በከበረ ነገርዋ ሁሉ ላይ እጁን ዘረጋ፤ ወደ ጉባኤህ እንዳይገቡ ያዘዝሃቸው አህዛብ ወደ መቅደስዋ ሲገቡ አይታለችና።",
    "11": "ካፍ። ህዝብዋ ሁሉ እየጮሁ ያለቅሳሉ እንጀራም ይፈልጋሉ፤ ሰውነታቸውን ለማበርታት የከበረ ሃብታቸውን ስለ መብል ሰጥተዋል፤ አቤቱ፥ ተጎሳቁያለሁና እይ፥ ተመልከትም።",
    "12": "ላሜድ። እናንተ መንገድ አላፊዎች ሁሉ፥ በእናንተ ዘንድ ምንም የለምን? እግዚአብሔር በፅኑ ቁጣው ቀን እኔን እንዳስጨነቀበት በእኔ ላይ እንደ ተደረገው እንደ እኔ መከራ የሚመስል መከራ እንዳለ ተመልከቱ፥ እዩ።",
    "13": "ሜም። ከላይ እሳትን ወደ አጥንቴ ሰደደ በረታችበትም፤ ለእግሬ ወጥመድ ዘረጋ ወደ ኋላም መለሰኝ፥ አጠፋኝም ቀኑንም ሁሉ አደከመኝ።",
    "14": "ኖን፡፡ የሃጢአቶቼ ቀንበር በእጁ ተይዛለች፤ ታስረው በአንገቴ ላይ ወጥተዋል፤ ጉልበቴን አደከመ። ጌታ በፊታቸው እቆም ዘንድ በማልችላቸው እጅ አሳልፎ ሰጠኝ።",
    "15": "ሳምኬት። ጌታ ሃያላኖቼን ሁሉ ከውስጤ አስወገዳቸው፤ ጉልማሶቼን ያደቅቅ ዘንድ ጉባኤን ጠራብኝ፤ ጌታ ድንግሊቱን የይሁዳን ልጅ በመጥመቂያ እንደሚረገጥ አድርጎ ረገጣት።",
    "16": "ኤ። የሚያፅናናኝ ነፍሴንም የሚያበረታት ከእኔ ርቆአልና ስለዚህ አለቅሳለሁ፤ አይኔ፥ አይኔ ውሃ ያፈስሳል። ጠላት በርትቶአልና ልጆቼ ጠፍተዋል።",
    "17": "ፌ። ፅዮን እጅዋን ዘረጋች፤ የሚያፅናናት የለም፤ እግዚአብሔር በያእቆብ ዙሪያ ያሉትን እንዲያስጨንቁት አዘዘ፤ ኢየሩሳሌም በመካከላቸው እንደ ርኩስ ነገር ሆናለች።",
    "18": "ፃዴ። በአፉ ነገር ላይ አመፅ አድርጌአለሁና እግዚአብሔር ፃድቅ ነው። እናንተ አህዛብ ሁሉ፥ እባካችሁ፥ ስሙ መከራዬንም ተመልከቱ፤ ደናግሎቼና ጎበዛዝቴ ተማርከው ሄዱ።",
    "19": "ቆፍ። ውሽሞቼን ጠራሁ እነርሱም አታለሉኝ፤ ካህናቶቼና ሽማግሌዎቼ ሰውነታቸውን ያበረቱ ዘንድ መብል ሲፈልጉ በከተማ ውስጥ ሞቱ።",
    "20": "ሬስ። አቤቱ፥ ተጨንቄአለሁና፥ አንጀቴም ታውኮብኛልና ተመልከት፤ አመፃን ፈፅሞ አድርጌአለሁና ልቤ በውስጤ ተገላበጠብኝ፤ በሜዳ ሰይፍ ልጆቼን አጠፋ በቤትም ሞት አለ።",
    "21": "ሳን፦ እኔ እየጮህሁ እንደማለቅስ ሰምተዋል፤ የሚያፅናናኝ የለም፤ ጠላቶቼ ሁሉ ስለ መከራዬ ሰምተዋል፤ አንተ አድርገኸዋልና ደስ አላቸው፤ ስለ እርሱ የተናገርኸውን ቀን ታመጣለህ እነርሱም እንደ እኔ ይሆናሉ።",
    "22": "ታው። ልቅሶዬ እጅግ ነውና፥ ልቤም ደክሞአልና ክፋታቸው ሁሉ ወደ ፊትህ ይድረስ፥ ስለ ሃጢአቴ ሁሉ እንዳደረግህብኝ አድርግባቸው።"
}