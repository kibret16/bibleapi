{
    "1": "አሌፍ። ወርቁ እንዴት ደበሰ! ጥሩው ወርቅ እንዴት ተለወጠ! የመቅደሱ ድንጋዮች በጎዳና ሁሉ ራስ ተበተኑ።",
    "2": "ቤት። ጥሩ ወርቅ የሚመስሉ የከበሩ የፅዮን ልጆች፥ የሸክላ ሰሪ እጅ እንደ ሰራው እንደ ሸክላ እቃ እንዴት ተቆጠሩ!",
    "3": "ጋሜል። ቀበሮች እንኳ ጡቶታቸውን ገልጠው ግልገሎቻቸውን አጠቡ፤ የወገኔ ልጅ ግን እንደ ምድረ በዳ ሰጎን ጨካኝ ሆነች።",
    "4": "ዳሌጥ። ጡት የሚጠባው የህፃን ምላስ ከጥም የተነሳ ወደ ትናጋው ተጣበቀ፤ ህፃናት እንጀራ ለመኑ፥ የሚቆርስላቸውም የለም።",
    "5": "ሄ። የጣፈጠ ነገር ይበሉ የነበሩ በመንገድ ጠፉ፤ በቀይ ግምጃ ያድጉ የነበሩ የፍግ ክምር አቀፉ።",
    "6": "ዋው። የማንም እጅ ሳይወድቅባት ድንገት ከተገለበጠች ከሰዶም ሃጢአት ይልቅ የወገኔ ሴት ልጅ ሃጢአት በዛች።",
    "7": "ዛይ። አለቆችዋ ከበረዶ ይልቅ ጥሩ፥ ከወተት ይልቅ ነጭ ነበሩ፤ ገላቸው ከቀይ እንቁ ይልቅ ቀይ ነበረ፥ መልካቸውም እንደ ሰንፔር ነበረ።",
    "8": "ሄት። ፊታቸው ከጥቀርሻ ይልቅ ጠቁሮአል፥ በመንገድም አልታወቁም፤ ቁርበታቸው ወደ አጥንታቸው ተጣብቆአል፤ ደርቆአል እንደ እንጨት ሆኖአል።",
    "9": "ጤት። በሰይፍ የሞቱ በራብ ከሞቱት ይሻላሉ፤ እነዚህ የምድርን ፍሬ አጥተው ተወግተውም ቀጥነዋል።",
    "10": "ዮድ። የርህሩሆች ሴቶች እጆች ልጆቻችውን ቀቅለዋል፤ የወገኔ ሴት ልጅ በመቀጥቀጥዋ መብል ሆኑአቸው።",
    "11": "ካፍ። እግዚአብሔር መአቱን ፈፅሞአል፥ ፅኑ ቁጣውን አፍስሶአል፤ እሳትን በፅዮን ውስጥ አቃጠለ፥ መሰረትዋንም በላች።",
    "12": "ላሜድ። የምድር ነገስታት በአለምም የሚኖሩ ሁሉ አስጨናቂና ጠላት በኢየሩሳሌም በር እንዲገባ አላመኑም።",
    "13": "ሜም። የፃድቃንን ደም በውስጥዋ ስላፈሰሱ ስለ ነቢያቶችዋ ሃጢአትና ስለ ካህናቶች በደል ነው።",
    "14": "ኖን፡፡ ታውረው በመንገድ ላይ ተቅበዘበዙ፤ ልብሳቸው እንዳይዳሰስ በደም ረክሰዋል።",
    "15": "ሳምኬት። እናንተ ርኩሳን፥ ራቁ፥ ርቃችሁም ሂዱ፥ አትንኩ ብለው ጮሁባቸው። በሸሹና በተቅበዘበዙ ጊዜ፥ በአህዛብ መካከል፦ በዚህ ከእንግዲህ ወዲህ አይኖሩም ተባለ።",
    "16": "ኤ። የእግዚአብሔር ፊት በተናቸው እርሱም ከእንግዲህ ወዲህ አይመለከታቸውም፤ የካህናቱን ፊት አላፈሩም፥ ሽማግሌዎቹንም አላከበሩም።",
    "17": "ፌ። አይናችን ወደ ከንቱ ረዳታችን ገና ሲመለከት ጠፍቶአል፤ በመቆየታችን ማዳን የማይቻለውን ህዝብ ጠብቀናል።",
    "18": "ፃዴ። በአደባባያችን እንዳንሄድ ፍለጋችንን ተከተሉ፤ ፍፃሜያችን ቀርቦአል፥ እድሜያችን አልቆአል፥ ፍፃሜያችን ደርሶአል።",
    "19": "ቆፍ። አሳዳጆቻችን ከሰማይ ንስር ይልቅ ፈጣኖች ሆኑ፤ በተራሮች ላይ አሳደዱን፥ በምድረ በዳ ሸመቁብን።",
    "20": "ሬስ። ስለ እርሱ፦ በአህዛብ መካከል በጥላው በህይወት እንኖራለን ያልነው በእግዚአብሔር የተቀባ፥ የህይወታችን እስትንፋስ፥ በጉድጓዳቸው ተያዘ።",
    "21": "ሳን፡፡ በኦፅ ምድር የምትኖሪ የኤዶምያስ ልጅ ሆይ፥ ደስ ይበልሽ ሃሴትም አድርጊ፤ ፅዋው ደግሞ ወደ አንቺ ያልፋል፥ አንቺም ትሰክሪአለሽ ትራቆቻለሽም።",
    "22": "ታው። የፅዮን ልጅ ሆይ፥ የበደልሽ ቅጣት ተፈፀመ፤ ከእንግዲህ ወዲህ አያስማርክሽም። የኤዶምያስ ልጅ ሆይ፥ በደልሽን ይቀጣል፤ ሃጢአትሽን ይገልጣል።"
}