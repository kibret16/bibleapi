{
    "1": "የኢየሱስ ክርስቶስ ባርያ የያእቆብም ወንድም የሆነ ይሁዳ፥ በእግዚአብሔር አብ ተወደው ለኢየሱስ ክርስቶስም ተጠብቀው ለተጠሩ፤",
    "2": "ምህረትና ሰላም ፍቅርም ይብዛላችሁ።",
    "3": "ወዳጆች ሆይ፥ ስለምንካፈለው ስለ መዳናችን ልፅፍላችሁ እጅግ ተግቼ ሳለሁ፥ ለቅዱሳን አንድ ጊዜ ፈፅሞ ስለ ተሰጠ ሃይማኖት እንድትጋደሉ እየመከርኋችሁ እፅፍላችሁ ዘንድ ግድ ሆነብኝ።",
    "4": "ከብዙ ጊዜ በፊት ለዚህ ፍርድ የተፃፉ አንዳንዶች ሰዎች ሾልከው ገብተዋልና፤ ሃጢአተኞች ሆነው የአምላካችንን ፀጋ በሴሰኝነት ይለውጣሉ ንጉሳችንንና ጌታችንንም ብቻውን ያለውን ኢየሱስ ክርስቶስን ይክዳሉ።",
    "5": "ዳሩ ግን ሁሉን አንድ ጊዜ ፈፅሞ ምንም የተማራችሁ ብትሆኑ ጌታ ከግብፅ አገር ህዝቡን አድኖ የማያምኑትን በኋላ እንዳጠፋቸው ላሳስባችሁ እወዳለሁ።",
    "6": "መኖሪያቸውንም የተዉትን እንጂ የራሳቸውን አለቅነት ያልጠበቁትን መላእክት በዘላለም እስራት ከጨለማ በታች እስከ ታላቁ ቀን ፍርድ ድረስ ጠብቆአቸዋል።",
    "7": "እንዲሁም እንደ እነርሱ ዝሙትን ያደረጉና ሌላን ስጋ የተከተሉ ሰዶምና ገሞራ በዙሪያቸውም የነበሩ ከተማዎች በዘላለም እሳት እየተቀጡ ምሳሌ ሆነዋል።",
    "8": "እንዲሁም እነዚህ ሰዎች ደግሞ እያለሙ ስጋቸውን ያረክሳሉ ጌትነትንም ይጥላሉ ስልጣን ያላቸውንም ይሳደባሉ።",
    "9": "የመላእክት አለቃ ሚካኤል ግን ከዲያብሎስ ጋር በተከራከረ ጊዜ ስለ ሙሴ ስጋ ሲነጋገር፦ ጌታ ይገስፅህ አለው እንጂ የስድብን ፍርድ ሊናገረው አልደፈረም።",
    "10": "እነዚህ ግን የማያውቁትን ሁሉ ይሳደባሉ፥ አእምሮም እንደሌላቸው እንስሶች በፍጥረታቸው በሚያውቁት ሁሉ በእርሱ ይጠፋሉ።",
    "11": "ወዮላቸው፥ በቃየል መንገድ ሄደዋልና ስለ ደመወዝም ለበለአም ስህተት ራሳቸውን አሳልፈው ሰጥተዋል በቆሬም መቃወም ጠፍተዋል።",
    "12": "እነዚህ ከእናንተ ጋር ሲጋበዙ በፍቅር ግብዣችሁ እንደ እድፍ ናቸው፤ እንደ እረኞች ያለ ፍርሃት ራሳቸውን ይጠብቃሉ፤ በነፋስ የተወሰዱ ውሃ የሌለባቸው ደመናዎች፥ ፍሬ የማያፈሩ ሁለት ጊዜ የሞቱ ከነስራቸው የተነቀሉ በበጋ የደረቁ ዛፎች፥",
    "13": "የገዛ ነውራቸውን አረፋ እየደፈቁ ጨካኝ የባህር ማእበል፥ ድቅድቅ ጨለማ ለዘላለም የተጠበቀላቸው የሚንከራተቱ ከዋክብት ናቸው።",
    "14-15": "ከአዳም ጀምሮ ሰባተኛ የሆነ ሄኖክ፦ እነሆ፥ ጌታ በሁሉ ላይ እንዲፈርድ፥ በሃጢአተኝነትም ስላደረጉት ስለ ሃጢአተኛ ስራቸው ሁሉ አመፀኞችም ሃጢአተኞች በእርሱ ላይ ስለ ተናገሩ ስለ ጭከና ነገር ሁሉ ሃጢአተኞችን ሁሉ እንዲወቅስ ከአእላፋት ቅዱሳኑ ጋር መጥቶአል ብሎ ለእነዚህ ደግሞ ትንቢት ተናገረ።",
    "16": "እነዚህ እንደ ምኞታቸው እየሄዱ የሚያንጎራጉሩና ስለ እድላቸው የሚያጉረመርሙ ናቸው፥ እንዲረባቸውም ለሰው ፊት እያደሉ አፋቸው ከመጠን ይልቅ ታላቅ ቃል ይናገራል።",
    "17": "እናንተ ግን፥ ወዳጆች ሆይ፥ በጌታችን በኢየሱስ ክርስቶስ ሃዋርያት ቀድሞ የተነገረውን ቃል አስቡ፤",
    "18": "እነርሱ፦ በመጨረሻው ዘመን በሃጢአተኝነት እንደ ገዛ ምኞታቸው እየሄዱ ዘባቾች ይሆናሉ ብለዋችኋልና።",
    "19": "እነዚህ የሚያለያዩ ስጋውያንም የሆኑ መንፈስም የሌላቸው ሰዎች ናቸው።",
    "20": "እናንተ ግን፥ ወዳጆች ሆይ፥ ከሁሉ ይልቅ በተቀደሰ ሃይማኖታችሁ ራሳችሁን ለማነፅ እየተጋችሁ በመንፈስ ቅዱስም እየፀለያችሁ፥",
    "21": "ወደ ዘላለም ህይወት የሚወስደውን የጌታችንን የኢየሱስ ክርስቶስን ምህረት ስትጠባበቁ በእግዚአብሔር ፍቅር ራሳችሁን ጠብቁ።",
    "22": "አንዳንዶች ተከራካሪዎችንም ውቀሱ፥ አንዳንዶችንም ከእሳት ነጥቃችሁ አድኑ፥",
    "23": "አንዳንዶችንም በስጋ የረከሰውን ልብስ እንኳ እየጠላችሁ በፍርሃት ማሩ።",
    "24": "ሳትሰናከሉም እንዲጠብቃችሁ፥ በክብሩም ፊት በደስታ ነውር የሌላችሁ አድርጎ እንዲያቆማችሁ ለሚችለው",
    "25": "ብቻውን ለሆነ አምላክና መድሃኒታችን ከዘመን ሁሉ በፊት አሁንም እስከ ዘላለምም ድረስ በጌታችን በኢየሱስ ክርስቶስ ክብርና ግርማ ሃይልም ስልጣንም ይሁን፤ አሜን።"
}