{
    "1": "ወንድሞች ሆይ፥ የሰበክሁላችሁን ደግሞም የተቀበላችሁትን በእርሱም ደግሞ የቆማችሁበትን በእርሱም ደግሞ የምትድኑበትን ወንጌል አሳስባችኋለሁ፤",
    "2": "በከንቱ ካላመናችሁ በቀር፥ ብታስቡት፥ በምን ቃል እንደ ሰበክሁላችሁ አሳስባችኋለሁ።",
    "3": "እኔ ደግሞ የተቀበልሁትን ከሁሉ በፊት አሳልፌ ሰጠኋችሁ እንዲህ ብዬ፦ መፅሃፍ እንደሚል ክርስቶስ ስለ ሃጢአታችን ሞተ፥ ተቀበረም፥",
    "4": "መፅሃፍም እንደሚል በሶስተኛው ቀን ተነሳ፥",
    "5": "ለኬፋም ታየ በኋላም ለአስራ ሁለቱ፤",
    "6": "ከዚያም በኋላ ከአምስት መቶ ለሚበዙ ወንድሞች በአንድ ጊዜ ታየ፤ ከእነርሱም የሚበዙቱ እስከ አሁን አሉ አንዳንዶች ግን አንቀላፍተዋል፤",
    "7": "ከዚያም በኋላ ለያእቆብ ኋላም ለሃዋርያት ሁሉ ታየ፤",
    "8": "ከሁሉም በኋላ እንደ ጭንጋፍ ለምሆን ለእኔ ደግሞ ታየኝ።",
    "9": "እኔ ከሃዋርያት ሁሉ የማንስ ነኝና፥ የእግዚአብሔርን ቤተ ክርስቲያን ስላሳደድሁ ሃዋርያ ተብዬ ልጠራ የማይገባኝ፤",
    "10": "ነገር ግን በእግዚአብሔር ፀጋ የሆንሁ እኔ ነኝ፤ ለእኔም የተሰጠኝ ፀጋው ከንቱ አልነበረም ከሁላቸው ይልቅ ግን ደከምሁ፥ ዳሩ ግን ከእኔ ጋር ያለው የእግዚአብሔር ፀጋ ነው እንጂ እኔ አይደለሁም።",
    "11": "እንግዲህስ እኔ ብሆን እነርሱም ቢሆኑ እንዲሁ እንሰብካለን እንዲሁም አመናችሁ።",
    "12": "ክርስቶስ ከሙታን እንደ ተነሳ የሚሰበክ ከሆነ ግን ከእናንተ አንዳንዶቹ፦ ትንሳኤ ሙታን የለም እንዴት ይላሉ?",
    "13": "ትንሳኤ ሙታንስ ከሌለ ክርስቶስ አልተነሳማ፤",
    "14": "ክርስቶስም ካልተነሳ እንግዲያስ ስብከታችን ከንቱ ነው እምነታችሁም ደግሞ ከንቱ ናት፤",
    "15": "ደግሞም፦ ክርስቶስን አስነስቶታል ብለን በእግዚአብሔር ላይ ስለ መሰከርን ሃሰተኞች የእግዚአብሔር ምስክሮች ሆነን ተገኝተናል፤ ሙታን ግን የማይነሱ ከሆነ እርሱን አላስነሳውም።",
    "16": "ሙታን የማይነሱ ከሆነ ክርስቶስ አልተነሳማ፤",
    "17": "ክርስቶስም ካልተነሳ እምነታችሁ ከንቱ ናት፤ እስከ አሁን ድረስ በሃጢአታችሁ አላችሁ።",
    "18": "እንግዲያስ በክርስቶስ ያንቀላፉት ደግሞ ጠፍተዋላ።",
    "19": "በዚች ህይወት ብቻ ክርስቶስን ተስፋ ያደረግን ከሆነ፥ ከሰው ሁሉ ይልቅ ምስኪኖች ነን።",
    "20": "አሁን ግን ክርስቶስ ላንቀላፉት በኩራት ሆኖ ከሙታን ተነስቶአል።",
    "21": "ሞት በሰው በኩል ስለ መጣ ትንሳኤ ሙታን በሰው በኩል ሆኖአልና።",
    "22": "ሁሉ በአዳም እንደሚሞቱ እንዲሁ ሁሉ በክርስቶስ ደግሞ ህያዋን ይሆናሉና።",
    "23": "ነገር ግን እያንዳንዱ በራሱ ተራ ይሆናል፤ ክርስቶስ እንደ በኩራት ነው፥ በኋላም በመምጣቱ ለክርስቶስ የሆኑት ናቸው፤",
    "24": "በኋላም፥ መንግስቱን ለእግዚአብሔር ለአባቱ አሳልፎ በሰጠ ጊዜ አለቅነትንም ሁሉና ስልጣንን ሁሉ ሃይልንም በሻረ ጊዜ፥ ፍፃሜ ይሆናል።",
    "25": "ጠላቶቹን ሁሉ ከእግሩ በታች እስኪያደርግ ድረስ ሊነግስ ይገባዋልና።",
    "26": "የኋለኛው ጠላት የሚሻረው ሞት ነው፤",
    "27": "ሁሉን ከእግሩ በታች አስገዝቶአልና። ነገር ግን፦ ሁሉ ተገዝቶአል ሲል፥ ሁሉን ካስገዛለት በቀር መሆኑ ግልጥ ነው።",
    "28": "ሁሉ ከተገዛለት በኋላ ግን እግዚአብሔር ሁሉ በሁሉ ይሆን ዘንድ በዚያን ጊዜ ልጁ ራሱ ደግሞ ሁሉን ላስገዛለት ይገዛል።",
    "29": "እንዲያማ ካልሆነ፥ ስለ ሙታን የሚጠመቁ ምን ያደርጋሉ? ሙታንስ ከቶ የማይነሱ ከሆነ፥ ስለ እነርሱ የሚጠመቁ ስለ ምንድር ነው?",
    "30": "እኛስ ዘወትር በሚያስፈራ ኑሮ የምንኖር ስለ ምንድር ነው?",
    "31": "በጌታችን በክርስቶስ ኢየሱስ ባለኝ በእናንተ ትምክህት እየማልሁ፥ ወንድሞች ሆይ፥ እለት እለት እሞታለሁ።",
    "32": "እንደ ሰው በኤፌሶን ከአውሬ ጋር ከታገልሁ፥ ሙታንስ የማይነሱ ከሆነ፥ ምን ይጠቅመኛል? ነገ እንሞታለንና እንብላና እንጠጣ።",
    "33": "አትሳቱ፤ ክፉ ባልንጀርነት መልካሙን አመል ያጠፋል።",
    "34": "በፅድቅ ንቁ ሃጢአትንም አትስሩ፤ እግዚአብሔርን የማያውቁ አሉና፤ አሳፍራችሁ ዘንድ ይህን እላለሁ።",
    "35": "ነገር ግን ሰው፦ ሙታን እንዴት ይነሳሉ? በምንስ አይነት አካል ይመጣሉ? የሚል ይኖር ይሆናል።",
    "36": "አንተ ሞኝ፥ አንተ የምትዘራው ካልሞተ ህያው አይሆንም፤",
    "37": "የምትዘራውም፥ ስንዴ ቢሆን ከሌላም አይነት የአንዱ ቢሆን፥ ቅንጣት ብቻ ነው እንጂ የምትዘራው የሚሆነውን አካል አይደለም፤",
    "38": "እግዚአብሔር ግን እንደ ወደደ አካልን ይሰጠዋል ከዘሮችም ለእያንዳንዱ የገዛ አካሉን ይሰጠዋል።",
    "39": "ስጋ ሁሉ አንድ አይደለም፥ የሰው ስጋ ግን አንድ ነው፥ የእንስሳም ስጋ ሌላ ነው፥ የወፎችም ስጋ ሌላ ነው፥ የአሳም ስጋ ሌላ ነው።",
    "40": "ደግሞ ሰማያዊ አካል አለ፥ ምድራዊም አካል አለ፤ ነገር ግን የሰማያዊ አካል ክብር ልዩ ነው፥ የምድራዊም አካል ክብር ልዩ ነው።",
    "41": "የፀሃይ ክብር አንድ ነው የጨረቃም ክብር ሌላ ነው የከዋክብትም ክብር ሌላ ነው፤ በክብር አንዱ ኮከብ ከሌላው ኮከብ ይለያልና።",
    "42": "የሙታን ትንሳኤ ደግሞ እንዲሁ ነው። በመበስበስ ይዘራል፥ ባለመበስበስ ይነሳል፤",
    "43": "በውርደት ይዘራል፥ በክብር ይነሳል፤ በድካም ይዘራል፥ በሃይል ይነሳል፤",
    "44": "ፍጥረታዊ አካል ይዘራል፥ መንፈሳዊ አካል ይነሳል። ፍጥረታዊ አካል ካለ መንፈሳዊ አካል ደግሞ አለ።",
    "45": "እንዲሁ ደግሞ፦ ፊተኛው ሰው አዳም ህያው ነፍስ ሆነ ተብሎ ተፅፎአል፤ ኋለኛው አዳም ህይወትን የሚሰጥ መንፈስ ሆነ።",
    "46": "ነገር ግን አስቀድሞ ፍጥረታዊው ቀጥሎም መንፈሳዊው ነው እንጂ መንፈሳዊው መጀመሪያ አይደለም።",
    "47": "የፊተኛው ሰው ከመሬት መሬታዊ ነው፤ ሁለተኛው ሰው ከሰማይ ነው።",
    "48": "መሬታዊው እንደ ሆነ መሬታውያን የሆኑት ደግሞ እንዲሁ ናቸው፥ ሰማያዊው እንደ ሆነ ሰማያውያን የሆኑት ደግሞ እንዲሁ ናቸው።",
    "49": "የዚያንም የመሬታዊውን መልክ እንደ ለበስን የሰማያዊውን መልክ ደግሞ እንለብሳለን።",
    "50": "ነገር ግን፥ ወንድሞች ሆይ፥ ይህን እላለሁ፦ ስጋና ደም የእግዚአብሔርን መንግስት ሊወርሱ አይችሉም፥ የሚበሰብሰውም የማይበሰብሰውን አይወርስም።",
    "51-52": "እነሆ፥ አንድ ምስጢር እነግራችኋለሁ፤ ሁላችን አናንቀላፋም ነገር ግን የኋለኛው መለከት ሲነፋ ሁላችን በድንገት በቅፅበተ አይን እንለወጣለን፤ መለከት ይነፋልና ሙታንም የማይበሰብሱ ሆነው ይነሳሉ እኛም እንለወጣለን።",
    "53": "ይህ የሚበሰብሰው የማይበሰብሰውን ሊለብስ ይህም የሚሞተው የማይሞተውን ሊለብስ ይገባዋልና።",
    "54": "ዳሩ ግን ይህ የሚበሰብሰው የማይበሰብሰውን ሲለብስ ይህም የሚሞተው የማይሞተውን ሲለብስ፥ በዚያን ጊዜ፦ ሞት ድል በመነሳት ተዋጠ ተብሎ የተፃፈው ቃል ይፈፀማል።",
    "55": "ሞት ሆይ፥ መውጊያህ የት አለ? ሲኦል ሆይ፥ ድል መንሳትህ የት አለ?",
    "56": "የሞት መውጊያ ሃጢአት ነው የሃጢአትም ሃይል ህግ ነው፤",
    "57": "ነገር ግን በጌታችን በኢየሱስ ክርስቶስ በኩል ድል መንሳትን ለሚሰጠን ለእግዚአብሔር ምስጋና ይሁን።",
    "58": "ስለዚህ፥ የተወደዳችሁ ወንድሞቼ ሆይ፥ ድካማችሁ በጌታ ከንቱ እንዳይሆን አውቃችኋልና የምትደላደሉ፥ የማትነቃነቁም፥ የጌታም ስራ ሁልጊዜ የሚበዛላችሁ ሁኑ።"
}