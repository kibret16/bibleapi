{
    "1": "እኔ ነፃ አይደለሁምን? ሃዋርያስ አይደለሁምን? ጌታችንን ኢየሱስ ክርስቶስንስ አላየሁትምን? እናንተስ በጌታ ስራዬ አይደላችሁምን?",
    "2": "የሃዋርያነቴ ማህተም በጌታ እናንተ ናችሁና ለሌሎች ሃዋርያ ባልሆን ለእናንተስ ምንም ቢሆን ሃዋርያ ነኝ።",
    "3-4": "ለሚመረምሩኝ መልሴ ይህ ነው። ልንበላና ልንጠጣ መብት የለንምን?",
    "5": "እንደ ሌሎቹ ሃዋርያትና እንደ ጌታ ወንድሞች እንደ ኬፋም፥ እህት ሚስታችንን ይዘን ልንዞር መብት የለንምን?",
    "6": "ወይስ ስራን ለመተው መብት የሌለን እኔና በርናባስ ብቻ ነን?",
    "7": "ከቶ በገዛ ገንዘቡ በወታደርነት የሚያገለግል ማን ነው? ወይስ ወይን ተክሎ ፍሬውን የማይበላ ማን ነው? ወይስ መንጋ እየጠበቀ ከመንጋው ወተት የማይጠጣ ማን ነው?",
    "8": "ይህን በሰው ስልጣን ብቻ እላለሁን?",
    "9": "ህግስ ደግሞ ያን አይልምን? የሚያበራየውን በሬ አፉን አትሰር ተብሎ በሙሴ ህግ ተፅፎአልና። እግዚአብሔርስ ስለ በሬዎች ይገደዋልን?",
    "10": "ይህን የሚለው ፈፅሞ ስለ እኛ አይደለምን? የሚያርስ በተስፋ ሊያርስ የሚያበራይም እንዲካፈል በተስፋ ሊያበራይ ስለሚገባው በእውነት ስለ እኛ ተፅፎአል።",
    "11": "እኛ መንፈሳዊን ነገር የዘራንላችሁ ከሆንን የእናንተን የስጋዊን ነገር እኛ ብናጭድ ትልቅ ነገር ነውን?",
    "12": "ሌሎች በእናንተ ላይ ይህን መብት የሚካፈሉ ከሆኑ እኛማ ይልቁን እንዴታ? ነገር ግን የክርስቶስን ወንጌል እንዳንከለክል በሁሉ እንታገሳለን እንጂ በዚህ መብት አልተጠቀምንም።",
    "13": "በመቅደስ ነገር የሚያገለግሉ ከመቅደስ የሆነውን ነገርን እንዲመገቡ፥ በመሰዊያውም የሚፀኑ ከመሰዊያው እንዲካፈሉ አታውቁምን?",
    "14": "እንዲሁ ደግሞ ወንጌልን የሚሰብኩ ከወንጌል ቀለብ እንዲቀበሉ ጌታ ደንግጎአል።",
    "15": "እኔ ግን ከእነዚህ ሁሉ ምንም አልተጠቀምሁም። እንዲህ እንዲሆንልኝ ይህን አልፅፍም፤ ማንም ትምክህቴን ከንቱ ከሚያደርግብኝ ሞት ይሻለኛልና።",
    "16": "ወንጌልን ብሰብክ እንኳ የምመካበት የለኝም፤ ግድ ደርሶብኝ ነውና፤ ወንጌልንም ባልሰብክ ወዮልኝ።",
    "17": "ይህን በፈቃዴ ባደርገው ደመወዝ አለኝና፤ ያለ ፈቃዴ ግን ባደርገው መጋቢነት በአደራ ተሰጥቶኛል።",
    "18": "እንግዲህ ደመወዜ ምንድር ነው? ወንጌልን እየሰበክሁ በወንጌል ካለኝ መብት በሙሉ እንዳልጠቀም ወንጌልን ያለ ዋጋ ብናገር ነው።",
    "19": "ከሰው ሁሉ አርነት የወጣሁ ስሆን የሚበልጡትን እንድጠቅም እንደ ባርያ ራሴን ለሁሉ አስገዛለሁ።",
    "20": "አይሁድንም እጠቅም ዘንድ ከአይሁድ ጋር እንደ አይሁዳዊ ሆንሁ፤ ከህግ በታች ያሉትን እጠቅም ዘንድ፥ እኔ ራሴ ከህግ በታች ሳልሆን፥ ከህግ በታች ላሉት ከህግ በታች እንዳለሁ ሆንሁ፤",
    "21": "ህግ የሌላቸውን እጠቅም ዘንድ፥ ያለ እግዚአብሔር ህግ ሳልኖር ነገር ግን በክርስቶስ ህግ በታች ሳለሁ፥ ህግ ለሌላቸው ህግ እንደ ሌለኝ ሆንሁ፤",
    "22": "ደካሞችን እጠቅም ዘንድ ለደካሞች እንደ ደካማ ሆንሁ፤ በሁሉ መንገድ አንዳንዶችን አድን ዘንድ፥ ከሁሉ ጋር በሁሉ ነገር እንደ እነርሱ ሆንሁ።",
    "23": "በወንጌልም ማህበረተኛ እሆን ዘንድ ስለ ወንጌል ሁሉን አደርጋለሁ።",
    "24": "በእሽቅድምድም ስፍራ የሚሮጡት፥ ሁሉ እንዲሮጡ ነገር ግን አንዱ ብቻ ዋጋውን እንዲቀበል አታውቁምን? እንዲሁም ታገኙ ዘንድ ሩጡ።",
    "25": "የሚታገልም ሁሉ በነገር ሁሉ ሰውነቱን ይገዛል፤ እነዚያም የሚጠፋውን አክሊል ሊያገኙ ነው፥ እኛ ግን የማይጠፋውን።",
    "26": "ስለዚህ እኔ ያለ አሳብ እንደሚሮጥ ሁሉ እንዲሁ አልሮጥም፥ ነፋስን እንደሚጎስም ሁሉ እንዲሁ አልጋደልም፤",
    "27": "ነገር ግን ለሌሎች ከሰበክሁ በኋላ ራሴ የተጣልሁ እንዳልሆን ስጋዬን እየጎሰምሁ አስገዛዋለሁ።"
}