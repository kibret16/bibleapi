{
    "1": "ወንድሞች ሆይ፥ ይህን ታውቁ ዘንድ እወዳለሁ። አባቶቻችን ሁሉ ከደመና በታች ነበሩ ሁሉም በባህር መካከል ተሻገሩ፤",
    "2": "ሁሉም ሙሴን ይተባበሩ ዘንድ በደመናና በባህር ተጠመቁ፤",
    "3": "ሁሉም ያን መንፈሳዊ መብል በሉ፥ ሁሉም ያን መንፈሳዊ መጠጥ ጠጡ፤",
    "4": "ይከተላቸው ከነበረው ከመንፈሳዊ አለት ጠጥተዋልና፥ ያም አለት ክርስቶስ ነበረ።",
    "5": "እግዚአብሔር ግን ከእነርሱ በሚበዙት ደስ አላለውም፥ በምድረ በዳ ወድቀዋልና።",
    "6": "እነዚህም ክፉ ነገር እንደ ተመኙ እኛ ደግሞ እንዳንመኝ ይህ ምሳሌ ሆነልን።",
    "7": "ህዝብም ሊበሉ ሊጠጡም ተቀመጡ ሊዘፍኑም ተነሱ ተብሎ እንደ ተፃፈ ከእነርሱ አንዳንዶቹ እንዳደረጉት ጣኦትን የምታመልኩ አትሁኑ።",
    "8": "ከእነርሱም አንዳንዶቹ እንደ ሴሰኑ በአንድ ቀንም ሁለት እልፍ ከሶስት ሺህ እንደ ወደቁ አንሴስን።",
    "9": "ከእነርሱም አንዳንዶቹ ጌታን እንደ ተፈታተኑት በእባቦቹም እንደ ጠፉ ጌታን አንፈታተን።",
    "10": "ከእነርሱም አንዳንዶቹ እንዳንጎራጎሩ በሚያጠፋውም እንደ ጠፉ አታንጎርጉሩ።",
    "11": "ይህም ሁሉ እንደ ምሳሌ ሆነባቸው፥ እኛንም የዘመናት መጨረሻ የደረሰብንን ሊገስፀን ተፃፈ።",
    "12": "ስለዚህ እንደ ቆመ የሚመስለው እንዳይወድቅ ይጠንቀቅ።",
    "13": "ለሰው ሁሉ ከሚሆነው በቀር ምንም ፈተና አልደረሰባችሁም፤ ነገር ግን ከሚቻላችሁ መጠን ይልቅ ትፈተኑ ዘንድ የማይፈቅድ እግዚአብሔር የታመነ ነው፥ ትታገሱም ዘንድ እንድትችሉ ከፈተናው ጋር መውጫውን ደግሞ ያደርግላችኋል።",
    "14": "ስለዚህ፥ ወዳጆቼ ሆይ፥ ጣኦትን ከማምለክ ሽሹ።",
    "15": "ልባሞች እንደ መሆናችሁ እላለሁ፤ በምለው ነገር እናንተ ፍረዱ።",
    "16": "የምንባርከው የበረከት ፅዋ ከክርስቶስ ደም ጋር ህብረት ያለው አይደለምን? የምንቆርሰውስ እንጀራ ከክርስቶስ ስጋ ጋር ህብረት ያለው አይደለምን?",
    "17": "አንድ እንጀራ ስለ ሆነ፥ እኛ ብዙዎች ስንሆን አንድ ስጋ ነን፤ ሁላችን ያን አንዱን እንጀራ እንካፈላለንና።",
    "18": "በስጋ የሆነውን እስራኤል ተመልከቱ፤ መስዋእቱን የሚበሉ የመሰዊያው ማህበረተኞች አይደሉምን?",
    "19": "እንግዲህ ምን እላለሁ? ለጣኦት የተሰዋ ምናምን ነው እላለሁን? ወይስ ጣኦት ምናምን እንዲሆን እላለሁን?",
    "20": "አይደለም፤ ነገር ግን አህዛብ የሚሰዉት ለአጋንንት እንዲሆን እንጂ ለእግዚአብሔር እንዳይሰዉ እላለሁ፤ ከአጋንንትም ጋር ማህበረተኞች እንድትሆኑ አልወድም።",
    "21": "የጌታን ፅዋና የአጋንንትን ፅዋ ልትጠጡ አትችሉም፤ ከጌታ ማእድና ከአጋንንት ማእድ ልትካፈሉ አትችሉም።",
    "22": "ወይስ ጌታን እናስቀናውን? እኛስ ከእርሱ ይልቅ እንበረታለንን?",
    "23": "ሁሉ ተፈቅዶልኛል፥ ሁሉ ግን የሚጠቅም አይደለም፤ ሁሉ ተፈቅዶልኛል፥ ነገር ግን ሁሉ የሚያንፅ አይደለም።",
    "24": "እያንዳንዱ የባልንጀራውን ጥቅም እንጂ አንድ ስንኳ የራሱን ጥቅም አይፈልግ።",
    "25": "በስጋ ገበያ የሚሸጠውን ሁሉ ከህሊና የተነሳ ሳትመራመሩ ብሉ፤",
    "26": "ምድርና በእርስዋ የሞላባት ሁሉ የጌታ ነውና።",
    "27": "ከማያምኑ ሰዎች አንዱም ቢጠራችሁ ልትሄዱም ብትወዱ ከህሊና የተነሳ ሳትመራመሩ የሚያቀርቡላችሁን ሁሉ ብሉ።",
    "28": "ማንም ግን፦ ይህ ለጣኦት የተሰዋ ነው ቢላችሁ ከዚያ ካስታወቃችሁና ከህሊና የተነሳ አትብሉ፤",
    "29": "ስለ ባልንጀራህ ህሊና እንጂ ስለ ገዛ ህሊናህ አልናገርም። አርነቴ በሌላ ሰው ህሊና የሚፈርድ ኧረ ስለ ምንድር ነው?",
    "30": "እኔም በፀጋ ብበላ፥ በነገሩ ስለማመሰግንበት ስለ ምን እሰደባለሁ?",
    "31": "እንግዲህ የምትበሉ ወይም የምትጠጡ ብትሆኑ ወይም ማናቸውን ነገር ብታደርጉ ሁሉን ለእግዚአብሔር ክብር አድርጉት።",
    "32": "እኔ ደግሞ ብዙዎቹ ይድኑ ዘንድ ለጥቅማቸው እንጂ የራሴን ጥቅም ሳልፈልግ በሁሉ ነገር ሰውን ሁሉ ደስ እንደማሰኝ፥ ለአይሁድም ለግሪክም ሰዎች ለእግዚአብሔር ቤተ ክርስቲያንም ማሰናከያ አትሁኑ።"
}