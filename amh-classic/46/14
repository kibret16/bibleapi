{
    "1": "ፍቅርን ተከታተሉ፥ መንፈሳዊ ስጦታንም ይልቁንም ትንቢት መናገርን በብርቱ ፈልጉ።",
    "2": "በልሳን የሚናገርስ ለእግዚአብሔር እንጂ ለሰው አይናገርም፤ የሚያስተውለው የለምና፥ በመንፈስ ግን ምስጢርን ይናገራል፤",
    "3": "ትንቢትን የሚናገር ግን ለማነፅና ለመምከር ለማፅናናትም ለሰው ይናገራል።",
    "4": "በልሳን የሚናገር ራሱን ያንፃል፤ ትንቢትን የሚናገር ግን ማህበሩን ያንፃል።",
    "5": "ሁላችሁ በልሳኖች ልትናገሩ እወድ ነበር፥ ትንቢትን ልትናገሩ ግን ከዚህ ይልቅ እወዳለሁ፤ ማህበሩ ይታነፅ ዘንድ ንግግሩን ባይተረጎም በልሳኖች ከሚናገር ትንቢትን የሚናገር ይበልጣል።",
    "6": "አሁን ግን፥ ወንድሞች ሆይ፥ ወደ እናንተ መጥቼ በልሳኖች ብናገር፥ በመግለጥ ወይም በእውቀት ወይም በትንቢት ወይም በትምህርት ካልነገርኋችሁ ምን እጠቅማችኋለሁ?",
    "7": "ነፍስ የሌለበት ነገር እንኳ ዋሽንትም ክራርም ቢሆን ድምፅ ሲሰጥ የድምፁን ልዩነት ባይገልጥ በዋሽንት የሚነፋው ወይስ በክራር የሚመታው መዝሙር እንዴት ይታወቃል?",
    "8": "ደግሞም መለከት የማይገለጥን ድምፅ ቢሰጥ ለጦርነት ማን ይዘጋጃል?",
    "9": "እንዲሁ እናንተ ደግሞ የተገለጠውን ቃል በአንደበት ባትናገሩ ሰዎች የምትናገሩትን እንዴት አድርገው ያስተውሉታል? ለነፋስ የምትናገሩ ትሆናላችሁና።",
    "10": "በአለም ምናልባት ቁጥር የሌለው የቋንቋ አይነት ይኖራል ቋንቋም የሌለው ህዝብ የለም፤",
    "11": "እንግዲህ የቋንቋውን ፍች ባላውቅ ለሚናገረው እንግዳ እሆናለሁ፥ የሚናገረውም ለእኔ እንግዳ ይሆናል።",
    "12": "እንዲሁ ደግሞ እናንተ መንፈሳዊ ስጦታን በብርቱ የምትፈልጉ ከሆናችሁ ቤተ ክርስቲያንን ለማነፅ እንዲበዛላችሁ ፈልጉ።",
    "13": "ስለዚህ በልሳን የሚናገር እንዲተረጉም ይፀልይ።",
    "14": "በልሳን ብፀልይ መንፈሴ ይፀልያል አእምሮዬ ግን ያለ ፍሬ ነው።",
    "15": "እንግዲህ ምንድር ነው? በመንፈስ እፀልያለሁ በአእምሮም ደግሞ እፀልያለሁ፤ በመንፈስ እዘምራለሁ በአእምሮም ደግሞ እዘምራለሁ።",
    "16": "እንዲያማ ካልሆነ፥ አንተ በመንፈስ ብትባርክ ባልተማሩት ስፍራ የተቀመጠው የምትለውን ካላወቀ እንዴት አድርጎ ለምስጋናህ አሜን ይላል?",
    "17": "አንተማ መልካም ታመሰግናለህ፥ ሌላው ግን አይታነፅበትም።",
    "18": "ከሁላችሁ ይልቅ በልሳኖች እናገራለሁና እግዚአብሔርን አመሰግናለሁ፤",
    "19": "ነገር ግን ሌሎችን ደግሞ አስተምር ዘንድ በማህበር እልፍ ቃላት በልሳን ከመናገር ይልቅ አምስት ቃላት በአእምሮዬ ልናገር እወዳለሁ።",
    "20": "ወንድሞች ሆይ፥ በአእምሮ ህፃናት አትሁኑ፤ ለክፋት ነገር ህፃናት ሁኑ እንጂ በአእምሮ የበሰሉ ሁኑ።",
    "21": "ሌሎችን ልሳኖች በሚናገሩ ሰዎችና በሌላ አንደበት ለዚህ ህዝብ እነግራቸዋለሁ፥ እንዲህም ቢሆን አይሰሙኝም ይላል ጌታ ተብሎ በህግ ተፅፎአል።",
    "22": "እንግዲያስ በልሳኖች መናገር ለማያምኑ ምልክት ነው እንጂ ለሚያምኑ አይደለም፥ ትንቢት ግን ለሚያምኑ እንጂ ለማያምኑ አይደለም።",
    "23": "እንግዲህ ማህበር ሁሉ አብረው ቢሰበሰቡ ሁሉም በልሳኖች ቢናገሩና ያልተማሩ ወይም የማያምኑ ሰዎች ቢገቡ፦ አብደዋል አይሉምን?",
    "24": "ሁሉ ትንቢት ቢናገሩ ግን የማያምን ወይም ያልተማረ ሰው ቢገባ በሁሉ ይወቀሳል፥ በሁሉም ይመረመራል፤",
    "25": "በልቡም የተሰወረ ይገለጣል እንዲሁም፦ እግዚአብሔር በእውነት በመካከላቸው ነው ብሎ እየተናገረ በፊቱ ወድቆ ለእግዚአብሔር ይሰግዳል።",
    "26": "እንግዲህ፥ ወንድሞች ሆይ፥ ምንድር ነው? በምትሰበሰቡበት ጊዜ ለእያንዳንዱ መዝሙር አለው፥ ትምህርት አለው፥ መግለጥ አለው፥ በልሳን መናገር አለው፥ መተርጎም አለው፤ ሁሉ ለማነፅ ይሁን።",
    "27": "በልሳን የሚናገር ቢኖር ሁለት ወይም ቢበዛ ሶስት ሆነው በተራቸው ይናገሩ አንዱም ይተርጉም፤",
    "28": "የሚተረጉም ባይኖር ግን በማህበር መካከል ዝም ይበልና ለራሱና ለእግዚአብሔር ይናገር።",
    "29": "ነቢያትም ሁለት ወይም ሶስት ሆነው ይናገሩ ሌሎችም ይለዩአቸው፤",
    "30": "በዚያ ለሚቀመጥ ለሌላ ግን አንድ ነገር ቢገለጥለት ፊተኛው ዝም ይበል።",
    "31": "ሁሉም እንዲማሩ ሁሉም እንዲመከሩ ሁላችሁ በእያንዳንዳችሁ ትንቢት ልትናገሩ ትችላላችሁ።",
    "32": "የነቢያትም መናፍስት ለነቢያት ይገዛሉ፤",
    "33": "እግዚአብሔርስ የሰላም አምላክ ነው እንጂ የሁከት አምላክ አይደለምና፤ በቅዱሳንም አብያተ ክርስቲያናት ሁሉ እንዲህ ነው።",
    "34": "ሴቶች በማህበር ዝም ይበሉ፤ ህግ ደግሞ እንደሚል እንዲገዙ እንጂ እንዲናገሩ አልተፈቀደላቸውምና።",
    "35": "ለሴት በማህበር መካከል መናገር ነውር ነውና፥ ምንም ሊማሩ ቢወዱ በቤታቸው ባሎቻቸውን ይጠይቁ።",
    "36": "ምን ነው? የእግዚአብሔር ቃል የወጣ ከእናንተ ነውን? ወይስ ወደ እናንተ ብቻ ደርሶአልን?",
    "37": "ማንም ነቢይ ወይም መንፈሳዊ የሆነ ቢመስለው ይህች የፃፍሁላችሁ የጌታ ትእዛዝ እንደ ሆነች ይወቅ፤",
    "38": "ማንም የማያውቅ ቢኖር ግን አይወቅ።",
    "39": "ስለዚህ፥ ወንድሞች ሆይ፥ ትንቢት ለመናገር በብርቱ ፈልጉ፥ በልሳኖች ከመናገርም አትከልክሉ፤",
    "40": "ነገር ግን ሁሉ በአገባብና በስርአት ይሁን።"
}