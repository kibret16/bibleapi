{
    "1": "እኔም፥ ወንድሞች ሆይ፥ የስጋ እንደ መሆናችሁ፥ በክርስቶስም ህፃናት እንደ መሆናችሁ እንጂ መንፈሳውያን እንደ መሆናችሁ ልናገራችሁ አልቻልሁም።",
    "2": "ገና ፅኑ መብል ለመብላት አትችሉም ነበርና ወተት ጋትኋችሁ፤",
    "3": "ገና ስጋውያን ናችሁና እስከ አሁን ድረስ ገና አትችሉም። ቅናትና ክርክር ስለሚገኝባችሁ ስጋውያን መሆናችሁ አይደላችሁምን? እንደ ሰው ልማድስ አትመላለሱምን?",
    "4": "አንዱ፦ እኔ የጳውሎስ ነኝ፥ ሁለተኛውም፦ እኔ የአጵሎስ ነኝ ቢል ሰዎች ብቻ መሆናችሁ አይደለምን?",
    "5": "አጵሎስ እንግዲህ ምንድር ነው? ጳውሎስስ ምንድር ነው? በእነርሱ እጅ ያመናችሁ አገልጋዮች ናቸው፤ ለእያንዳንዳቸውም ጌታ እንደ ሰጣቸው ያገለግላሉ።",
    "6": "እኔ ተከልሁ አጵሎስም አጠጣ ነገር ግን እግዚአብሔር ያሳድግ ነበር፤",
    "7": "እንግዲያስ የሚያሳድግ እግዚአብሔር እንጂ የሚተክል ቢሆን ወይም የሚያጠጣ ቢሆን አንዳች አይደለም።",
    "8": "የሚተክልና የሚያጠጣ አንድ ናቸው፥ ነገር ግን እያንዳንዱ እንደ ራሱ ድካም መጠን የራሱን ደመወዝ ይቀበላል።",
    "9": "የእግዚአብሔር እርሻ ናችሁ፤ የእግዚአብሔር ህንፃ ናችሁ፤ ከእርሱ ጋር አብረን የምንሰራ ነንና።",
    "10": "የእግዚአብሔር ፀጋ እንደ ተሰጠኝ መጠን እንደ ብልሃተኛ የአናፂ አለቃ መሰረትን መሰረትሁ፥ ሌላውም በላዩ ያንፃል። እያንዳንዱ ግን በእርሱ ላይ እንዴት እንዲያንፅ ይጠንቀቅ።",
    "11": "ከተመሰረተው በቀር ማንም ሌላ መሰረት ሊመሰርት አይችልምና፥ እርሱም ኢየሱስ ክርስቶስ ነው።",
    "12": "ማንም ግን በዚህ መሰረት ላይ በወርቅ ቢሆን በብርም በከበረ ድንጋይም በእንጨትም በሳርም ወይም በአገዳ ቢያንፅ፥ የእያንዳንዱ ስራ ይገለጣል፤",
    "13": "በእሳት ስለሚገለጥ ያ ቀን ያሳያልና፥ የእያንዳንዱም ስራ እንዴት መሆኑን እሳቱ ይፈትነዋል።",
    "14": "ማንም በእርሱ ላይ ያነፀው ስራ ቢፀናለት ደመወዙን ይቀበላል፤",
    "15": "የማንም ስራ የተቃጠለበት ቢሆን ይጎዳበታል፥ እርሱ ራሱ ግን ይድናል ነገር ግን በእሳት እንደሚድን ይሆናል።",
    "16": "የእግዚአብሔር ቤተ መቅደስ እንደ ሆናችሁ የእግዚአብሔርም መንፈስ እንዲኖርባችሁ አታውቁምን?",
    "17": "ማንም የእግዚአብሔርን ቤተ መቅደስ ቢያፈርስ እግዚአብሔር እርሱን ያፈርሰዋል፤ የእግዚአብሔር ቤተ መቅደስ ቅዱስ ነውና፥ ያውም እናንተ ናችሁ።",
    "18": "ማንም ራሱን አያታልል፤ ከእናንተ ማንም በዚች አለም ጥበበኛ የሆነ ቢመስለው ጥበበኛ ይሆን ዘንድ ሞኝ ይሁን።",
    "19-20": "የዚህች አለም ጥበብ በእግዚአብሔር ፊት ሞኝነት ነውና። እርሱ ጥበበኞችን በተንኮላቸው የሚይዝ፤ ደግሞም፦ ጌታ የጥበበኞችን አሳብ ከንቱ እንደ ሆነ ያውቃል ተብሎ ተፅፎአልና።",
    "21": "ስለዚህም ማንም በሰው አይመካ። ነገር ሁሉ የእናንተ ነውና፤",
    "22": "ጳውሎስ ቢሆን አጵሎስም ቢሆን ኬፋም ቢሆን አለምም ቢሆን ህይወትም ቢሆን ሞትም ቢሆን ያለውም ቢሆን የሚመጣውም ቢሆን፥",
    "23": "ሁሉ የእናንተ ነው፥ እናንተም የክርስቶስ ናችሁ ክርስቶስም የእግዚአብሔር ነው።"
}