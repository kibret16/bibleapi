{
    "1": "እምነትም ተስፋ ስለምናደርገው ነገር የሚያስረግጥ፥ የማናየውንም ነገር የሚያስረዳ ነው።",
    "2": "ለሽማግሌዎች የተመሰከረላቸው በዚህ ነውና።",
    "3": "አለሞች በእግዚአብሔር ቃል እንደ ተዘጋጁ፥ ስለዚህም የሚታየው ነገር ከሚታዩት እንዳልሆነ በእምነት እናስተውላለን።",
    "4": "አቤል ከቃየል ይልቅ የሚበልጥን መስዋእት ለእግዚአብሔር በእምነት አቀረበ፥ በዚህም፥ እግዚአብሔር ስለ ስጦታው ሲመሰክር፥ እርሱ ፃድቅ እንደ ሆነ ተመሰከረለት፤ ሞቶም ሳለ በመስዋእቱ እስከ አሁን ይናገራል።",
    "5": "ሄኖክ ሞትን እንዳያይ በእምነት ተወሰደ፥ እግዚአብሔርም ስለ ወሰደው አልተገኘም። ሳይወሰድ እግዚአብሔርን ደስ እንዳሰኘ ተመስክሮለታልና፤",
    "6": "ያለ እምነትም ደስ ማሰኘት አይቻልም፤ ወደ እግዚአብሔር የሚደርስ እግዚአብሔር እንዳለ ለሚፈልጉትም ዋጋ እንዲሰጥ ያምን ዘንድ ያስፈልገዋልና።",
    "7": "ኖህ ገና ስለማይታየው ነገር ተረድቶ እግዚአብሔርን እየፈራ ቤተ ስዎቹን ለማዳን መርከብን በእምነት አዘጋጀ፥ በዚህም አለምን ኮነነ፥ በእምነትም የሚገኘውን ፅድቅ ወራሽ ሆነ።",
    "8": "አብርሃም የተባለው ርስት አድርጎ ሊቀበለው ወዳለው ስፍራ ለመውጣት በእምነት ታዘዘ፥ ወዴትም እንደሚሄድ ሳያውቅ ወጣ።",
    "9": "ለእንግዶች እንደሚሆን በተስፋ ቃል በተሰጠው አገር በድንኳን ኖሮ፥ ያን የተስፋ ቃል አብረውት ከሚወርሱ ከይስሃቅና ከያእቆብ ጋር፥ እንደ መፃተኛ በእምነት ተቀመጠ፤",
    "10": "መሰረት ያላትን፥ እግዚአብሔር የሰራትንና የፈጠራትን ከተማ ይጠብቅ ነበርና።",
    "11": "ተስፋ የሰጠው የታመነ እንደ ሆነ ስለ ቆጠረች፥ ሳራ ራስዋ ደግሞ እድሜዋ እንኳ ካለፈ በኋላ ዘርን ለመፅነስ ሃይልን በእምነት አገኘች።",
    "12": "ስለዚህ ደግሞ በብዛታቸው እንደ ሰማይ ኮከብ እንደማይቆጠርም በባህር ዳር እንዳለ አሸዋ የነበሩት የሞተን ሰው እንኳ ከመሰለው ከአንዱ ተወለዱ።",
    "13": "እነዚህ ሁሉ አምነው ሞቱ፥ የተሰጣቸውን የተስፋ ቃል አላገኙምና፤ ዳሩ ግን ከሩቅ ሆነው አዩትና ተሳለሙት፥ በምድሪቱም እንግዶችና መፃተኞች እንዲሆኑ ታመኑ።",
    "14": "እንዲህ የሚሉት ለእነርሱ የሚሆነውን አገር እንዲፈልጉ ያመለክታሉና።",
    "15": "ያን የወጡበትን አገር አስበው ቢሆኑ፥ ሊመለሱ ጊዜ በሆነላቸው ነበር፤",
    "16": "አሁን ግን የሚበልጠውን እርሱም ሰማያዊ አገር ይናፍቃሉ። ስለዚህ እግዚአብሔር አምላካቸው ተብሎ ሊጠራ በእነርሱ አያፍርም፥ ከተማን አዘጋጅቶላቸዋልና።",
    "17-18": "አብርሃም በተፈተነበት ጊዜ ይስሃቅን በእምነት አቀረበ፥ የተስፋን ቃል የተቀበለው፦ በይስሃቅ ዘር ይጠራልሃል የተባለለት እርሱም አንድ ልጁን አቀረበ፤",
    "19": "እግዚአብሔር ከሙታን እንኳ ሊያስነሳው እንዲቻለው አስቦአልና፥ ከዚያም ደግሞ በምሳሌ አገኘው።",
    "20": "ይስሃቅ ሊመጣ ስላለው ነገር ያእቆብንና ኤሳውን በእምነት ባረካቸው።",
    "21": "ያእቆብ ሲሞት በእምነት የዮሴፍን ልጆች እያንዳንዳቸው ባረካቸው፥ በዘንጉም ጫፍ ተጠግቶ ሰገደ።",
    "22": "ዮሴፍ ወደ ሞት ቀርቦ ሳለ በእምነት ስለ እስራኤል ልጆች መውጣት አስታወሰ፥ ስለ አጥንቱም አዘዛቸው።",
    "23": "ሙሴ ከተወለደ በኋላ ወላጆቹ ያማረ ህፃን መሆኑን አይተው በእምነት ሶስት ወር ሸሸጉት የንጉስንም አዋጅ አልፈሩም።",
    "24": "ሙሴ ካደገ በኋላ የፈርኦን የልጅ ልጅ እንዳይባል በእምነት እምቢ አለ፤",
    "25-26": "ከግብፅም ብዙ ገንዘብ ይልቅ ስለ ክርስቶስ መነቀፍ እጅግ የሚበልጥ ባለ ጠግነት እንዲሆን አስቦአልና ለጊዜው በሃጢአት ከሚገኝ ደስታ ይልቅ ከእግዚአብሔር ህዝብ ጋር መከራ መቀበልን መረጠ፤ ብድራቱን ትኩር ብሎ ተመልክቶአልና።",
    "27": "የንጉሱን ቁጣ ሳይፈራ የግብፅን አገር የተወ በእምነት ነበር፤ የማይታየውን እንደሚያየው አድርጎ ፀንቶአልና።",
    "28": "አጥፊው የበኩሮችን ልጆች እንዳይነካ ፋሲካንና ደምን መርጨትን በእምነት አደረገ።",
    "29": "በደረቅ ምድር እንደሚያልፉ በኤርትራ ባህር በእምነት ተሻገሩ፥ የግብፅ ሰዎች ግን ሲሞክሩ ተዋጡ።",
    "30": "የኢያሪኮ ቅጥር ሰባት ቀን ከዞሩበት በኋላ በእምነት ወደቀ።",
    "31": "ጋለሞታይቱ ረአብ ሰላዮችን በሰላም ስለ ተቀበለቻቸው ከማይታዘዙ ጋር በእምነት አልጠፋችም።",
    "32": "እንግዲህ ምን እላለሁ? ስለ ጌዴዎንና ስለ ባርቅ ስለ ሶምሶንም ስለ ዮፍታሄም ስለ ዳዊትና ስለ ሳሙኤልም ስለ ነቢያትም እንዳልተርክ ጊዜ ያጥርብኛልና።",
    "33": "እነርሱ በእምነት መንግስታትን ድል ነሱ፥ ፅድቅን አደረጉ፥ የተሰጠውን የተስፋ ቃል አገኙ፥",
    "34": "የአንበሶችን አፍ ዘጉ፥ የእሳትን ሃይል አጠፉ፥ ከሰይፍ ስለት አመለጡ፥ ከድካማቸው በረቱ፥ በጦርነት ሃይለኞች ሆኑ፥ የባእድ ጭፍሮችን አባረሩ።",
    "35": "ሴቶች ሙታናቸውን በትንሳኤ ተቀበሉ፤ ሌሎችም መዳንን ሳይቀበሉ የሚበልጠውን ትንሳኤ እንዲያገኙ እስከ ሞት ድረስ ተደበደቡ፤",
    "36": "ሌሎችም መዘበቻ በመሆንና በመገረፍ ከዚህም በላይ በእስራትና በወህኒ ተፈተኑ፤",
    "37": "በድንጋይ ተወግረው ሞቱ፥ ተፈተኑ፥ በመጋዝ ተሰነጠቁ፥ በሰይፍ ተገድለው ሞቱ፥ ሁሉን እያጡ መከራን እየተቀበሉ እየተጨነቁ የበግና የፍየል ሌጦ ለብሰው ዞሩ፤",
    "38": "አለም አልተገባቸውምና በምድረ በዳና በተራራ፥ በዋሻና በምድር ጉድጓድ ተቅበዘበዙ።",
    "39": "እነዚህም ሁሉ በእምነታቸው ተመስክሮላቸው ሳሉ የተሰጠውን የተስፋ ቃል አላገኙም፥ ያለ እኛ ፍፁማን እንዳይሆኑ እግዚአብሔር ስለ እኛ አንዳች የሚበልጥ ነገርን አስቀድሞ አይቶ ነበርና።"
}