{
    "1": "የሳሌም ንጉስና የልኡል እግዚአብሔር ካህን የሆነ ይህ መልከ ፄዴቅ አብርሃም ነገስታትን ገድሎ ሲመለስ ከእርሱ ጋር ተገናኝቶ ባረከው፤",
    "2": "ለእርሱም ደግሞ አብርሃም ከሁሉ አስራትን አካፈለው። የስሙም ትርጓሜ በመጀመሪያ የፅድቅ ንጉስ ነው፥ ኋላም ደግሞ የሳሌም ንጉስ ማለት የሰላም ንጉስ ነው።",
    "3": "አባትና እናት የትውልድም ቁጥር የሉትም፥ ለዘመኑም ጥንት ለህይወቱም ፍፃሜ የለውም፥ ዳሩ ግን በእግዚአብሔር ልጅ ተመስሎ ለዘላለም ካህን ሆኖ ይኖራል።",
    "4": "የአባቶች አለቃ አብርሃም ከዘረፋው የሚሻለውን አስራት የሰጠው ይህ ሰው እንዴት ትልቅ እንደ ነበረ እስኪ ተመልከቱ።",
    "5": "ከሌዊ ልጆችም ክህነትን የሚቀበሉት ከህዝቡ ማለት ከወንድሞቻቸው፥ እነርሱ ምንም ከአብርሃም ወገብ ቢወጡ፥ ከእነርሱ አስራትን በህግ እንዲያስወጡ ትእዛዝ አላቸው፤",
    "6": "ትውልዱ ከእነርሱ የማይቆጠረው ግን ከአብርሃም አስራትን አውጥቶአል፥ የተስፋ ቃል የነበረውንም ባርኮአል።",
    "7": "ትንሹም በታላቁ እንዲባረክ ክርክር የሌለበት ነገር ነው።",
    "8": "በዚህስ የሚሞቱ ሰዎች አስራትን ያስወጣሉ፥ በዚያ ግን የሚያስወጣ በህይወት እንዲኖር የተመሰከረለት እርሱ ነው።",
    "9": "ይህንም ለማለት ሲፈቀድ፥ አስራትን የሚያስወጣ ሌዊ እንኳ በአብርሃም እጅ አስራትን ሰጥቶአል፤",
    "10": "መልከ ፄዴቅ በተገናኘው ጊዜ ገና በአባቱ ወገብ ነበረና።",
    "11": "እንግዲህ ህዝቡ በሌዊ ክህነት የተመሰረተን ህግ ተቀብለዋልና በዚያ ክህነት ፍፁምነት የተገኘ ቢሆን፥ እንደ አሮን ሹመት የማይቆጠር፥ እንደ መልከ ፄዴቅ ሹመት ግን የሆነ ሌላ ካህን ሊነሳ ወደፊት ስለ ምን ያስፈልጋል?",
    "12": "ክህነቱ ሲለወጥ፥ ህጉ ደግሞ ሊለወጥ የግድ ነውና።",
    "13": "ይህ ነገር የተነገረለት እርሱ በሌላ ወገን ተካፍሎአልና፥ ከዚያም መሰዊያውን ያገለገለ ማንም የለም፤",
    "14": "ጌታችን ከይሁዳ ነገድ እንደወጣ የተገለጠ ነውና፥ ስለዚህም ነገድ ሙሴ ምንም እንኳ ስለ ክህነት አልተናገረም።",
    "15-16": "በማያልፍም ህይወት ሃይል እንጂ በስጋ ትእዛዝ ህግ ሳይሆን ሌላ ካህን በመልከ ፄዴቅ ምሳሌ ቢነሳ፥ ይህ እጅግ አብልጦ የሚገለጥ ነው።",
    "17": "አንተ እንደ መልከ ፄዴቅ ሹመት ለዘላለም ካህን ነህ ብሎ ይመሰክራልና።",
    "18-19": "ህጉ ምንም ፍፁም አላደረገምና፥ ስለዚህም የምትደክም የማትጠቅምም ስለሆነች የቀደመች ትእዛዝ ተሽራለች፥ ወደ እግዚአብሔርም የምንቀርብበት የሚሻል ተስፋ ገብቶአል።",
    "20-21": "እነርሱም ያለ መሃላ ካህናት ሆነዋልና፤ እርሱ ግን፦ ጌታ፦ አንተ እንደ መልከ ፄዴቅ ሹመት ለዘላለም ካህን ነህ ብሎ ማለ አይፀፀትም ብሎ በተናገረለት ከመሃላ ጋር ካህን ሆኖአልና ያለ መሃላ ካህን እንዳልሆነ መጠን፥",
    "22": "እንዲሁ ኢየሱስ ለሚሻል ኪዳን ዋስ ሆኖአል።",
    "23": "እነርሱም እንዳይኖሩ ሞት ስለ ከለከላቸው ካህናት የሆኑት ብዙ ናቸው፤",
    "24": "እርሱ ግን ለዘላለም የሚኖር ስለሆነ የማይለወጥ ክህነት አለው፤",
    "25": "ስለ እነርሱም ሊያማልድ ዘወትር በህይወት ይኖራልና ስለዚህ ደግሞ በእርሱ ወደ እግዚአብሔር የሚመጡትን ፈፅሞ ሊያድናቸው ይችላል።",
    "26": "ቅዱስና ያለ ተንኮል ነውርም የሌለበት ከሃጢአተኞችም የተለየ ከሰማያትም ከፍ ከፍ ያለ፥ እንደዚህ ያለ ሊቀ ካህናት ይገባልና፤",
    "27": "እርሱም እንደነዚያ ሊቃነ ካህናት አስቀድሞ ስለ ራሱ ሃጢአት በኋላም ስለ ህዝቡ ሃጢአት እለት እለት መስዋእትን ሊያቀርብ አያስፈልገውም፤ ራሱን ባቀረበ ጊዜ ይህን አንድ ጊዜ ፈፅሞ አድርጎአልና።",
    "28": "ህጉ ድካም ያላቸውን ሰዎች ሊቀ ካህናት አድርጎ ይሾማልና፤ ከህግ በኋላ የመጣ የመሃላው ቃል ግን ለዘላለም ፍፁም የሆነውን ልጅ ይሾማል።"
}