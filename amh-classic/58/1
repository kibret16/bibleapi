{
    "1": "ከጥንት ጀምሮ እግዚአብሔር በብዙ አይነትና በብዙ ጎዳና ለአባቶቻችን በነቢያት ተናግሮ፥",
    "2": "ሁሉን ወራሽ ባደረገው ደግሞም አለማትን በፈጠረበት በልጁ በዚህ ዘመን መጨረሻ ለእኛ ተናገረን፤",
    "3": "እርሱም የክብሩ መንፀባረቅና የባህርዩ ምሳሌ ሆኖ፥ ሁሉን በስልጣኑ ቃል እየደገፈ፥ ሃጢአታችንን በራሱ ካነፃ በኋላ በሰማያት በግርማው ቀኝ ተቀመጠ፤",
    "4": "ከመላእክት ይልቅ እጅግ የሚበልጥ ስምን በወረሰ መጠን እንዲሁ ከእነርሱ አብዝቶ ይበልጣል።",
    "5": "ከመላእክትስ፦ አንተ ልጄ ነህ፥ እኔ ዛሬ ወልጄሃለሁ፥ ደግሞም፦ እኔ አባት እሆነዋለሁ እርሱም ልጅ ይሆነኛል ያለው ከቶ ለማን ነው?",
    "6": "ደግሞም በኩርን ወደ አለም ሲያገባ፦ የእግዚአብሔር መላእክት ሁሉም ለእርሱ ይስገዱ ይላል።",
    "7": "ስለ መላእክትም፦ መላእክቱን መናፍስት አገልጋዮቹንም የእሳት ነበልባል የሚያደርግ ይላል፤",
    "8": " ስለ ልጁ ግን፦ አምላክ ሆይ፥ ዙፋንህ እስከ ዘላለም ድረስ ይኖራል፤ የመንግስትህ በትር የቅንነት በትር ነው።",
    "9": "ፅድቅን ወደድህ አመፅንም ጠላህ፤ ስለዚህ እግዚአብሔር አምላክህ ከጓደኞችህ ይልቅ በደስታ ዘይት ቀባህ ይላል።",
    "10": "ደግሞ፦ ጌታ ሆይ፥ አንተ ከጥንት ምድርን መሰረትህ፥ ሰማዮችም የእጆችህ ስራ ናቸው፤",
    "11": "እነርሱም ይጠፋሉ አንተ ግን ፀንተህ ትኖራለህ፤ ሁሉም እንደ ልብስ ያረጃሉ፥",
    "12": "እንደ መጎናፀፊያም ትጠቀልላቸዋለህ ይለወጡማል፤ አንተ ግን አንተ ነህ፥ አመቶችህም ከቶ አያልቁም ይላል።",
    "13": "ነገር ግን ከመላእክት፦ ጠላቶችህን የእግርህ መረገጫ እስካደርግልህ ድረስ በቀኜ ተቀመጥ ከቶ ለማን ብሎአል?",
    "14": "ሁሉ መዳንን ይወርሱ ዘንድ ስላላቸው ለማገዝ የሚላኩ የሚያገለግሉም መናፍስት አይደሉምን?"
}