{
    "1": "ስለዚህ፥ ከሰማያዊው ጥሪ ተካፋዮች የሆናችሁ ቅዱሳን ወንድሞች ሆይ፥ የሃይማኖታችንን ሃዋርያና ሊቀ ካህናት ኢየሱስ ክርስቶስን ተመልከቱ፤",
    "2": "ሙሴ ደግሞ በቤቱ ሁሉ የታመነ እንደሆነ፥ እርሱ ለሾመው የታመነ ነበረ።",
    "3": "ቤትን የሚያዘጋጀው ከቤቱ ይልቅ የሚበልጥ ክብር እንዳለው መጠን፥ እንዲሁ እርሱ ከሙሴ ይልቅ የሚበልጥ ክብር የተገባው ሆኖ ተቆጥሮአልና።",
    "4": "እያንዳንዱ ቤት በአንድ ሰው ተዘጋጅቶአልና፥ ሁሉን ያዘጋጀ ግን እግዚአብሔር ነው።",
    "5": "ሙሴስ በኋላ ስለሚነገረው ነገር ምስክር ሊሆን በቤቱ ሁሉ እንደ ሎሌ የታመነ ነበረ፥ ክርስቶስ ግን እንደ ልጅ በቤቱ ላይ የታመነ ነው፤",
    "6": "እኛም የምንደፍርበትን የምንመካበትንም ተስፋ እስከ መጨረሻው አፅንተን ብንጠብቅ ቤቱ ነን።",
    "7": "ስለዚህ መንፈስ ቅዱስ እንደሚል፦",
    "8-9": "ዛሬ ድምፁን ብትሰሙት፥ አባቶቻችሁ እኔን የፈተኑበት የመረመሩበትም አርባ አመትም ስራዬን ያዩበት በምድረ በዳ በፈተና ቀን በማስመረር እንደ ሆነ፥ ልባችሁን እልከኛ አታድርጉ።",
    "10": "ስለዚህ ያን ትውልድ ተቆጥቼ፦ ዘወትር በልባቸው ይስታሉ መንገዴን ግን አላወቁም አልሁ፤",
    "11": "እንዲሁ፦ ወደ እረፍቴ አይገቡም ብዬ በቁጣዬ ማልሁ።",
    "12": "ወንድሞች ሆይ፥ ምናልባት ህያው እግዚአብሔርን የሚያስክዳችሁ ክፉና የማያምን ልብ ከእናንተ በአንዳችሁ እንዳይኖር ተጠንቀቁ፤",
    "13": "ነገር ግን ከእናንተ ማንም በሃጢአት መታለል እልከኛ እንዳይሆን፥ ዛሬ ተብሎ ሲጠራ ሳለ፥ በእያንዳንዱ ቀን እርስ በርሳችሁ ተመካከሩ፤",
    "14": "የመጀመሪያ እምነታችንን እስከ መጨረሻው አፅንተን ብንጠብቅ፥ የክርስቶስ ተካፋዮች ሆነናልና፤",
    "15": "እየተባለ፦ ዛሬ ድምፁን ብትሰሙት፥ በማስመረር እንደሆነ ልባችሁን እልከኛ አታድርጉ።",
    "16": "ሰምተው ያስመረሩት እነማን ነበሩ? በሙሴ ተመርተው ከግብፅ የወጡ ሁሉ አይደሉምን?",
    "17": "አርባ አመትም የተቆጣባቸው እነማን ነበሩ? ሬሳቸው በምድረ በዳ የወደቀ፥ ሃጢአትን ያደረጉት እነርሱ አይደሉምን?",
    "18": "ካልታዘዙትም በቀር ወደ እረፍቱ እንዳይገቡ የማለባቸው እነማን ነበሩ?",
    "19": "ባለማመናቸውም ጠንቅ ሊገቡ እንዳልተቻላቸው እናያለን።"
}