{
    "1": "ህጉ ሊመጣ ያለው የበጎ ነገር እውነተኛ አምሳል ሳይሆን የነገር ጥላ አለውና፥ ስለዚህም በየአመቱ ዘወትር በሚያቀርቡት በዚያ መስዋእት የሚቀርቡትን ሊፈፅም ከቶ አይችልም።",
    "2": "እንደዚህማ ባይሆን፥ የሚያመልኩት አንድ ጊዜ ነፅተው ከዚያ በኋላ በህሊናቸው ሃጢአትን ስላላወቁ ማቅረብን በተዉ አልነበረምን?",
    "3": "ነገር ግን በዚያ መስዋእት በየአመቱ የሃጢአት መታሰቢያ አለ፤",
    "4": "የኮርማዎችና የፍየሎች ደም ሃጢአትን እንዲያስወግድ የማይቻል ነውና።",
    "5": "ስለዚህ ወደ አለም ሲገባ፦ መስዋእትንና መባን አልወደድህም ስጋን ግን አዘጋጀህልኝ፤",
    "6": "በሙሉ በሚቃጠል መስዋእትና ስለ ሃጢአት በሚሰዋ መስዋእት ደስ አላለህም።",
    "7": "በዚያን ጊዜ፦ እነሆ፥ በመፅሃፍ ጥቅልል ስለ እኔ እንደ ተፃፈ፥ አምላኬ ሆይ፥ ፈቃድህን ላደርግ መጥቼአለሁ አልሁ ይላል።",
    "8": "በዚህ ላይ፦ መስዋእትንና መባን በሙሉ የሚቃጠል መስዋእትንም ስለ ሃጢአትም የሚሰዋ መስዋእትን አልወደድህም በእርሱም ደስ አላለህም ብሎ፥ እነዚህም እንደ ህግ የሚቀርቡት ናቸው፥",
    "9": "ቀጥሎ፦ እነሆ፥ አምላኬ ሆይ፥ ፈቃድህን ላደርግ መጥቼአለሁ ብሎአል። ሁለተኛውንም ሊያቆም የፊተኛውን ይሽራል።",
    "10": "በዚህም ፈቃድ የኢየሱስ ክርስቶስን ስጋ አንድ ጊዜ ፈፅሞ በማቅረብ ተቀድሰናል።",
    "11": "ሊቀ ካህናትም ሁሉ እለት እለት እያገለገለ ሃጢአትን ሊያስወግዱ ከቶ የማይችሉትን እነዚያን መስዋእቶች ብዙ ጊዜ እያቀረበ ቆሞአል፤",
    "12": "እርሱ ግን ስለ ሃጢአት አንድን መስዋእት ለዘላለም አቅርቦ በእግዚአብሔር ቀኝ ተቀመጠ፥",
    "13": "ጠላቶቹም የእግሩ መረገጫ እስኪደረጉ ድረስ ወደ ፊት ይጠብቃል።",
    "14": "አንድ ጊዜ በማቅረብ የሚቀደሱትን የዘላለም ፍፁማን አድርጎአቸዋልና።",
    "15-16": "መንፈስ ቅዱስም ደግሞ ስለዚህ ይመሰክርልናል፤ ከዚያ ወራት በኋላ ከእነርሱ ጋር የምገባው ኪዳን ይህ ነው ይላል ጌታ፤ በልባቸው ህጌን አኖራለሁ በልቡናቸውም እፅፈዋለሁ ብሎ ከተናገረ በኋላ፥",
    "17": "ሃጢአታቸውንና አመፃቸውንም ደግሜ አላስብም ይላል።",
    "18": "የእነዚህም ስርየት ባለበት ዘንድ፥ ከዚህ ወዲህ ስለ ሃጢአት ማቅረብ የለም።",
    "19-20": "እንግዲህ፥ ወንድሞች ሆይ፥ በመረቀልን በአዲስና በህያው መንገድ ወደ ቅድስት በኢየሱስ ደም በመጋረጃው ማለት በስጋው በኩል እንድንገባ ድፍረት ስላለን፥",
    "21": "በእግዚአብሔርም ቤት ላይ የሆነ ታላቅ ካህን ስላለን፥",
    "22": "ከክፉ ህሊና ለመንፃት ልባችንን ተረጭተን ሰውነታችንንም በጥሩ ውሃ ታጥበን በተረዳንበት እምነት በቅን ልብ እንቅረብ፤",
    "23": "የተስፋን ቃል የሰጠው የታመነ ነውና እንዳይነቃነቅ የተስፋችንን ምስክርነት እንጠብቅ፤",
    "24": "ለፍቅርና ለመልካምም ስራ እንድንነቃቃ እርስ በርሳችን እንተያይ፤",
    "25": "በአንዳንዶችም ዘንድ ልማድ እንደ ሆነው፥ መሰብሰባችንን አንተው እርስ በርሳችን እንመካከር እንጂ፤ ይልቁንም ቀኑ ሲቀርብ እያያችሁ አብልጣችሁ ይህን አድርጉ።",
    "26": "የእውነትን እውቀት ከተቀበልን በኋላ ወደን ሃጢአት ብናደርግ ከእንግዲህ ወዲህ ስለ ሃጢአት መስዋእት አይቀርልንምና፥",
    "27": "የሚያስፈራ ግን የፍርድ መጠበቅ ተቃዋሚዎችንም ሊበላ ያለው የእሳት ብርታት አለ።",
    "28": "የሙሴን ህግ የናቀ ሰው ሁለት ወይም ሶስት ቢመሰክሩበት ያለ ርህራሄ ይሞታል፤",
    "29": "የእግዚአብሔርን ልጅ የረገጠ ያንንም የተቀደሰበትን የኪዳኑን ደም እንደ ርኩስ ነገር የቆጠረ የፀጋውንም መንፈስ ያክፋፋ፥ እንዴት ይልቅ የሚብስ ቅጣት የሚገባው ይመስላችኋል?",
    "30": "በቀል የእኔ ነው፥ እኔ ብድራትን እመልሳለሁ ያለውን እናውቃለንና፤ ደግሞም፦ ጌታ በህዝቡ ይፈርዳል።",
    "31": "በህያው እግዚአብሔር እጅ መውደቅ የሚያስፈራ ነው።",
    "32-33": "ነገር ግን ግማሽ በነቀፋና በጭንቅ እንደ መጫወቻ ስለ ሆናችሁ ግማሽም እንዲህ ካሉት ጋር ስለ ተካፈላችሁ፥ ብርሃን ከበራላችሁ በኋላ መከራ በሆነበት በትልቅ ተጋድሎ የፀናችሁበትን የቀደመውን ዘመን አስቡ።",
    "34": "የሚበልጥና ለዘወትር የሚኖር ገንዘብ በሰማይ ራሳችሁ እንዳላችሁ አውቃችሁ፥ በእስራቴ ራራችሁልኝ የገንዘባችሁንም ንጥቂያ በደስታ ተቀበላችሁ።",
    "35": "እንግዲህ ታላቅ ብድራት ያለውን ድፍረታችሁን አትጣሉ።",
    "36": "የእግዚአብሔርን ፈቃድ አድርጋችሁ የተሰጣችሁን የተስፋ ቃል እንድታገኙ መፅናት ያስፈልጋችኋልና።",
    "37": "ገና በጣም ጥቂት ጊዜ ነው፥ ሊመጣ ያለውም ይመጣል አይዘገይምም፤",
    "38": "ፃድቅ ግን በእምነት ይኖራል ወደ ኋላም ቢያፈገፍግ፥ ነፍሴ በእርሱ ደስ አይላትም።",
    "39": "እኛ ግን ነፍሳቸውን ሊያድኑ ከሚያምኑቱ ነን እንጂ ወደ ጥፋት ከሚያፈገፍጉ አይደለንም።"
}