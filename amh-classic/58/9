{
    "1": "ፊተኛይቱም ደግሞ የአገልግሎት ስርአትና የዚህ አለም የሆነው መቅደስ ነበራት።",
    "2": "የመጀመሪያይቱ ድንኳን ተዘጋጅታ ነበርና፥ በእርስዋም ቅድስት በምትባለው ውስጥ መቅረዙና ጠረጴዛው የመስዋእቱም ህብስት ነበረባት፤",
    "3": "ከሁለተኛውም መጋረጃ ወዲያ ቅድስተ ቅዱሳን የምትባለው ድንኳን ነበረች፥",
    "4": "በዚያም ውስጥ የወርቅ ማእጠንት ነበረ ሁለንተናዋም በወርቅ የተለበጠች የኪዳን ታቦት፤ በእርስዋም ውስጥ መና ያለባት የወርቅ መሶብና የበቀለች የአሮን በትር የኪዳኑም ፅላት ነበሩ፥",
    "5": "በላይዋም ማስተስሪያውን የሚጋርዱ የክብር ኪሩቤል ነበሩ፤ ስለ እነዚህም ስለ እያንዳንዳቸው ልንናገር አሁን አንችልም።",
    "6": "ይህም እንደዚህ ተዘጋጅቶ ሳለ፥ ካህናት አገልግሎታቸውን እየፈፀሙ ዘወትር በፊተኛይቱ ድንኳን ይገቡባታል፤",
    "7": "በሁለተኛይቱ ግን ሊቀ ካህናት ብቻውን በአመት አንድ ጊዜ ይገባባታል፥ እርሱም ስለ ራሱና ስለ ህዝቡ ስህተት የሚያቀርበውን ደም ሳይዝ አይገባም፤",
    "8": "ፊተኛይቱም ድንኳን በዚህ ገና ቆማ ሳለች፥ ወደ ቅድስት የሚወስደው መንገድ ገና እንዳልተገለጠ መንፈስ ቅዱስ ያሳያል።",
    "9-10": "ይህም ለአሁኑ ጊዜ ምሳሌ ነው፥ እንደዚህም መባና መስዋእት ይቀርባሉ፤ እነዚህም እስከ መታደስ ዘመን ድረስ የተደረጉ፥ ስለ ምግብና ስለ መጠጥም ስለ ልዩ ልዩ መታጠብም የሚሆኑ የስጋ ስርአቶች ብቻ ናቸውና የሚያመልከውን በህሊና ፍፁም ሊያደርጉት አይችሉም።",
    "11": "ነገር ግን ክርስቶስ ይመጣ ዘንድ ላለው መልካም ነገር ሊቀ ካህናት ሆኖ፥ በምትበልጠውና በምትሻለው በእጆችም ባልተሰራች ማለት ለዚህ ፍጥረት ባልሆነች ድንኳን፥",
    "12": "የዘላለምን ቤዛነት አግኝቶ አንድ ጊዜ ፈፅሞ ወደ ቅድስት በገዛ ደሙ ገባ እንጂ በፍየሎችና በጥጆች ደም አይደለም።",
    "13": "የኮርማዎችና የፍየሎች ደም በረከሱትም ላይ የተረጨ የጊደር አመድ ስጋን ለማንፃት የሚቀድሱ ከሆኑ፥",
    "14": "ነውር የሌለው ሆኖ በዘላለም መንፈስ ራሱን ለእግዚአብሔር ያቀረበ የክርስቶስ ደም እንዴት ይልቅ ህያውን እግዚአብሔርን ልታመልኩ ከሞተ ስራ ህሊናችሁን ያነፃ ይሆን?",
    "15": "ስለዚህም የፊተኛው ኪዳን ሲፀና ህግን የተላለፉትን የሚቤዥ ሞት ስለ ሆነ፥ የተጠሩት የዘላለምን ርስት የተስፋ ቃል እንዲቀበሉ እርሱ የአዲስ ኪዳን መካከለኛ ነው።",
    "16": "ኑዛዜ ያለ እንደሆነ የተናዛዡን ሞት ማርዳት የግድ ነውና፤",
    "17": "ሰው ሲሞት ኑዛዜው ይፀናልና፥ ተናዛዡ በህይወት ሲኖር ግን ከቶ አይጠቅምም።",
    "18": "ስለዚህም ፊተኛው ኪዳን እንኳ ያለ ደም አልተመረቀም።",
    "19-20": "ሙሴም ትእዛዛትን ሁሉ እንደ ህጉ ለህዝቡ ሁሉ ከተናገረ በኋላ፥ የጥጆችንና የፍየሎችን ደም ከውሃና ከቀይ የበግ ጠጉር ከሂሶጵም ጋር ይዞ፦ እግዚአብሔር ያዘዘላችሁ የኪዳን ደም ይህ ነው ብሎ በመፅሃፉና በህዝቡ ሁሉ ላይ ረጨው።",
    "21": "እንዲሁም በድንኳኒቱና በማገልገያው እቃ ሁሉ ደምን ረጨ።",
    "22": "እንደ ህጉም ከጥቂቶች በቀር ነገር ሁሉ በደም ይነፃል፥ ደምም ሳይፈስ ስርየት የለም።",
    "23": "እንግዲህ በሰማያት ያሉትን የሚመስለው ነገር በዚህ ሊነፃ እንጂ በሰማያት ያሉቱ ራሳቸው ከእርሱ ይልቅ በሚበልጥ መስዋእት ሊነፁ የግድ ነበረ።",
    "24": "ክርስቶስ በእጅ ወደ ተሰራች፥ የእውነተኛይቱ ምሳሌ ወደ ምትሆን ቅድስት አልገባምና፥ ነገር ግን በእግዚአብሔር ፊት ስለ እኛ አሁን ይታይ ዘንድ ወደ እርስዋ ወደ ሰማይ ገባ።",
    "25": "ሊቀ ካህናትም በየአመቱ የሌላውን ደም ይዞ ወደ ቅድስት እንደሚገባ፥ ራሱን ብዙ ጊዜ ሊያቀርብ አልገባም፤",
    "26": "እንዲህ ቢሆንስ፥ አለም ከተፈጠረ ጀምሮ ብዙ ጊዜ መከራ ሊቀበል ባስፈለገው ነበር፤ አሁን ግን በአለም ፍፃሜ ራሱን በመሰዋት ሃጢአትን ሊሽር አንድ ጊዜ ተገልጦአል።",
    "27": "ለሰዎችም አንድ ጊዜ መሞት ከእርሱ በኋላም ፍርድ እንደ ተመደበባቸው፥",
    "28": "እንዲሁ ክርስቶስ ደግሞ፥ የብዙዎችን ሃጢአት ሊሸከም አንድ ጊዜ ከተሰዋ በኋላ፥ ያድናቸው ዘንድ ለሚጠባበቁት ሁለተኛ ጊዜ ያለ ሃጢአት ይታይላቸዋል።"
}