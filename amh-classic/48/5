{
    "1": "በነፃነት ልንኖር ክርስቶስ ነፃነት አወጣን፤ እንግዲህ ፀንታችሁ ቁሙ እንደ ገናም በባርነት ቀንበር አትያዙ።",
    "2": "እነሆ፥ እኔ ጳውሎስ እላችኋለሁ፦ ብትገረዙ ክርስቶስ ምንም አይጠቅማችሁም።",
    "3": "ህግንም ሁሉ እንዲፈፅም ግድ አለበት ብዬ ለሚገረዙት ሁሉ ለእያንዳንዶች ደግሜ እመሰክራለሁ።",
    "4": "በህግ ልትፀድቁ የምትፈልጉ ከክርስቶስ ተለይታችሁ ከፀጋው ወድቃችኋል።",
    "5": "እኛ በመንፈስ ከእምነት የፅድቅን ተስፋ እንጠባበቃለንና።",
    "6": "በክርስቶስ ኢየሱስ ሆኖ፥ በፍቅር የሚሰራ እምነት እንጂ መገረዝ ቢሆን ወይም አለመገረዝ አይጠቅምምና።",
    "7": "በመልካም ትሮጡ ነበር፤ ለእውነት እንዳትታዘዙ ማን ከለከላችሁ?",
    "8": "ይህ ማባበል ከሚጠራችሁ አልወጣም። ጥቂት እርሾ ሊጡን ሁሉ ያቦካል።",
    "9-10": "የተለየ ነገር ከቶ እንዳታስቡ እኔ በጌታ ስለ እናንተ ታምኜአለሁ፤ የሚያናውጣችሁ ማንም ቢኖር ግን ፍርዱን ሊሸከም ነው።",
    "11": "ነገር ግን፥ ወንድሞች ሆይ፥ እኔ ገና እስከ አሁን መገረዝን ብሰብክ እስከ አሁን ድረስ ለምን ያሳድዱኛል? እንኪያስ የመስቀል እንቅፋት ተወግዶአል።",
    "12": "የሚያውኩአችሁ ይቆረጡ።",
    "13": "ወንድሞች ሆይ፥ እናንተ ለአርነት ተጠርታችኋልና፤ ብቻ አርነታችሁ ለስጋ ምክንያትን አይስጥ፥ ነገር ግን በፍቅር እርስ በርሳችሁ እንደ ባርያዎች ሁኑ።",
    "14": "ህግ ሁሉ በአንድ ቃል ይፈፀማልና፥ እርሱም፦ ባልንጀራህን እንደ ራስህ ውደድ የሚል ነው።",
    "15": "ነገር ግን እርስ በርሳችሁ ብትነካከሱና ብትበላሉ እርስ በርሳችሁ እንዳትጠፋፉ ተጠንቀቁ።",
    "16": "ነገር ግን እላለሁ፥ በመንፈስ ተመላለሱ፥ የስጋንም ምኞት ከቶ አትፈፅሙ።",
    "17": "ስጋ በመንፈስ ላይ መንፈስም በስጋ ላይ ይመኛልና፥ እነዚህም እርስ በርሳቸው ይቀዋወማሉ፤ ስለዚህም የምትወዱትን ልታደርጉ አትችሉም።",
    "18": "በመንፈስ ብትመሩ ግን ከህግ በታች አይደላችሁም።",
    "19": "የስጋ ስራም የተገለጠ ነው እርሱም ዝሙት፥ ርኩሰት፥ መዳራት፥",
    "20": "ጣኦትን ማምለክ፥ ምዋርት፥ ጥል፥ ክርክር፥ ቅንአት፥ ቁጣ፥ አድመኛነት፥ መለያየት፥ መናፍቅነት፥",
    "21": "ምቀኝነት፥ መግደል፥ ስካር፥ ዘፋኝነት፥ ይህንም የሚመስል ነው። አስቀድሜም እንዳልሁ፥ እንደዚህ ያሉትን የሚያደርጉ የእግዚአብሔርን መንግስት አይወርሱም።",
    "22": "የመንፈስ ፍሬ ግን ፍቅር፥ ደስታ፥ ሰላም፥ ትእግስት፥ ቸርነት፥ በጎነት፥ እምነት፥ የውሃት፥ ራስን መግዛት ነው።",
    "23": "እንደዚህ ያሉትን የሚከለክል ህግ የለም።",
    "24": "የክርስቶስ ኢየሱስም የሆኑቱ ስጋን ከክፉ መሻቱና ከምኞቱ ጋር ሰቀሉ።",
    "25": "በመንፈስ ብንኖር በመንፈስ ደግሞ እንመላለስ።",
    "26": "እርስ በርሳችን እየተነሳሳንና እየተቀናናን በከንቱ አንመካ።"
}