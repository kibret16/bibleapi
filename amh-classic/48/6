{
    "1": "ወንድሞች ሆይ፥ ሰው በማናቸውም በደል ስንኳ ቢገኝ፥ መንፈሳውያን የሆናችሁ እናንተ እንደዚህ ያለውን ሰው በየውሃት መንፈስ አቅኑት፤ አንተ ደግሞ እንዳትፈተን ራስህን ጠብቅ።",
    "2": "ከእናንተ እያንዳንዱ የአንዱን ሸክም ይሸከም እንዲሁም የክርስቶስን ህግ ፈፅሙ።",
    "3": "አንዱ ምንም ሳይሆን ምንም የሆነ ቢመስለው ራሱን ያታልላልና።",
    "4": "ነገር ግን እያንዳንዱ የገዛ ራሱን ስራ ይፈትን፥ ከዚያም በኋላ ስለ ሌላው ሰው ያልሆነ ስለ ራሱ ብቻ የሚመካበትን ያገኛል፤",
    "5": "እያንዳንዱ የገዛ ራሱን ሸክም ሊሸከም ነውና።",
    "6": "ነገር ግን ቃሉን የሚማር ከሚያስተምረው ጋር መልካምን ነገር ሁሉ ይከፋፈል።",
    "7": "አትሳቱ፤ እግዚአብሔር አይዘበትበትም። ሰው የሚዘራውን ሁሉ ያንኑ ደግሞ ያጭዳልና፤",
    "8": "በገዛ ስጋው የሚዘራ ከስጋ መበስበስን ያጭዳልና፥ በመንፈስ ግን የሚዘራው ከመንፈስ የዘላለምን ህይወት ያጭዳል።",
    "9": "ባንዝልም በጊዜው እናጭዳለንና መልካም ስራን ለመስራት አንታክት።",
    "10": "እንግዲያስ ጊዜ ካገኘን ዘንድ ለሰው ሁሉ ይልቁንም ለሃይማኖት ቤተ ሰዎች መልካም እናድርግ።",
    "11": "እንዴት ባሉ ታላላቆች ፊደላት በእጄ እንደ ፃፍሁላችሁ እዩ።",
    "12": "በስጋ መልካም ሆነው ሊታዩ የሚወዱ ሁሉ እንድትገረዙ ግድ አሉአችሁ፥ ነገር ግን ስለ ክርስቶስ መስቀል እንዳይሰደዱ ብቻ ነው።",
    "13": "በስጋችሁ እንዲመኩ ልትገረዙ ይወዳሉ እንጂ የተገረዙቱ ራሳቸው እንኳ ህግን አይጠብቁም።",
    "14": "ነገር ግን አለም ለእኔ የተሰቀለበት እኔም ለአለም የተሰቀልሁበት ከጌታችን ከኢየሱስ ክርስቶስ መስቀል በቀር ሌላ ትምክህት ከእኔ ይራቅ።",
    "15": "በክርስቶስ ኢየሱስ አዲስ ፍጥረት መሆን ይጠቅማል እንጂ መገረዝ ቢሆን ወይም አለመገረዝ አይጠቅምምና።",
    "16": "በዚህም ስርአት በሚመላለሱ ሁሉ ላይ በእግዚአብሔር እስራኤልም ላይ ሰላምና ምህረት ይሁን።",
    "17": "እኔ የኢየሱስን ማህተም በስጋዬ ተሸክሜአለሁና ከእንግዲህ ወዲህ አንድ ስንኳ አያድክመኝ።",
    "18": "ወንድሞች ሆይ፥ የጌታችን የኢየሱስ ክርስቶስ ፀጋ ከመንፈሳችሁ ጋር ይሁን። አሜን።"
}