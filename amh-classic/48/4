{
    "1": "ነገር ግን እላለሁ፥ ወራሹ ህፃን ሆኖ ባለበት ዘመን ሁሉ፥ ምንም የሁሉ ጌታ ቢሆን ከቶ ከባርያ አይለይም፥",
    "2": "ነገር ግን አባቱ እስከ ቀጠረለት ቀን ድረስ ከጠባቂዎችና ከመጋቢዎች በታች ነው።",
    "3": "እንዲሁ እኛ ደግሞ ህፃናት ሆነን ሳለን ከአለም መጀመሪያ ትምህርት በታች ተገዝተን ባርያዎች ነበርን፤",
    "4": "ነገር ግን የዘመኑ ፍፃሜ በደረሰ ጊዜ እግዚአብሔር ከሴት የተወለደውን ከህግም በታች የተወለደውን ልጁን ላከ፤",
    "5": "እንደ ልጆች እንሆን ዘንድ፥ ከህግ በታች ያሉትን ይዋጅ ዘንድ።",
    "6": "ልጆችም ስለ ሆናችሁ እግዚአብሔር አባ አባት ብሎ የሚጮህ የልጁን መንፈስ በልባችሁ ውስጥ ላከ።",
    "7": "ስለዚህ ከእንግዲህ ወዲህ ልጅ ነህ እንጂ ባርያ አይደለህም፤ ልጅም ከሆንህ ደግሞ በክርስቶስ የእግዚአብሔር ወራሽ ነህ።",
    "8": "ነገር ግን በዚያን ጊዜ እግዚአብሔርን ሳታውቁ በባህርያቸው አማልክት ለማይሆኑ ባርያዎች ሆናችሁ ተገዛችሁ፤",
    "9": "አሁን ግን እግዚአብሔርን ስታውቁ ይልቅስ በእግዚአብሔር ስትታወቁ እንደ ገና ወደ ደካማ ወደሚናቅም ወደ መጀመሪያ ትምህርት እንዴት ትመለሳላችሁ? እንደ ገና ባርያዎች ሆናችሁ ዳግመኛ ለዚያ ልትገዙ ትወዳላችሁን?",
    "10": "ቀንንና ወርን ዘመንንም አመትንም በጥንቃቄ ትጠብቃላችሁ።",
    "11": "ምናልባት በከንቱ ለእናንተ ደክሜአለሁ ብዬ እፈራችኋለሁ።",
    "12": "ወንድሞች ሆይ፥ እኔ ደግሞ እንደ እናንተ ሆኜአለሁና፦ እንደ እኔ ሁኑ ብዬ እለምናችኋለሁ። አንዳችም አልበደላችሁኝም።",
    "13": "በመጀመሪያ ወንጌልን በሰበክሁላችሁ ጊዜ ከስጋ ድካም የተነሳ እንደ ነበረ ታውቃላችሁ፥",
    "14": "በስጋዬም ፈተና የሆነባችሁን ነገር አልናቃችሁትምና አልተፀየፋችሁትም ነገር ግን እንደ እግዚአብሔር መልአክ አዎን እንደ ክርስቶስ ኢየሱስ ተቀበላችሁኝ።",
    "15": "እንግዲህ ደስ ማሰኘታችሁ ወዴት አለ? ቢቻልስ አይኖቻችሁን አውጥታችሁ በሰጣችሁኝ ብዬ እመሰክርላችኋለሁ።",
    "16": "እንኪያስ እውነቱን ስለ ነገርኋችሁ ጠላት ሆንሁባችሁን?",
    "17": "በብርቱ ይፈልጉአችኋል፥ ለመልካም አይደለም ነገር ግን በብርቱ ትፈልጉአቸው ዘንድ በውጭ ሊያስቀሩአችሁ ይወዳሉ።",
    "18": "ነገር ግን ከእናንተ ዘንድ በምኖርበት ጊዜ ብቻ ሳይሆን ሁልጊዜ በመልካም ነገር ተፈላጊ ብትሆኑ መልካም ነው።",
    "19": "ልጆቼ ሆይ፥ ክርስቶስ በእናንተ እስኪሳል ድረስ ዳግመኛ ስለ እናንተ ምጥ ይዞኛል።",
    "20": "ስለ እናንተ አመነታለሁና አሁን በእናንተ ዘንድ ሆኜ ድምፄን ልለውጥ በወደድሁ።",
    "21": "እናንተ ከህግ በታች ልትኖሩ የምትወዱ፥ ህጉን አትሰሙምን? እስኪ ንገሩኝ።",
    "22": "አንዱ ከባርያይቱ አንዱም ከጨዋይቱ የሆኑ ሁለት ልጆች ለአብርሃም እንደ ነበሩት ተፅፎአልና።",
    "23": "ነገር ግን የባርያይቱ ልጅ እንደ ስጋ ተወልዶአል፥ የጨዋይቱ ግን በተስፋው ቃል ተወልዶአል።",
    "24": "ይህም ነገር ምሳሌ ነው፤ እነዚህ ሴቶች እንደ ሁለቱ ኪዳኖች ናቸውና። ከደብረ ሲና የሆነችው አንዲቱ ለባርነት ልጆችን ትወልዳለች፥ እርስዋም አጋር ናት።",
    "25": "ይህችም አጋር በአረብ ምድር ያለችው ደብረ ሲና ናት፤ አሁንም ያለችውን ኢየሩሳሌምን ትመስላለች፥ ከልጆችዋ ጋር በባርነት ናትና።",
    "26": "ላይኛይቱ ኢየሩሳሌም ግን በነፃነት የምትኖር ናት እርስዋም እናታችን ናት።",
    "27": "አንቺ የማትወልጅ መካን፥ ደስ ይበልሽ፤ አንቺ አምጠሽ የማታውቂ፥ እልል በዪና ጩኺ፤ ባል ካላቱ ይልቅ የብቸኛይቱ ልጆች በዝተዋልና ተብሎ ተፅፎአል።",
    "28": "እኛም፥ ወንድሞች ሆይ፥ እንደ ይስሃቅ የተስፋ ቃል ልጆች ነን።",
    "29": "ነገር ግን እንደ ስጋ የተወለደው እንደ መንፈስ የተወለደውን በዚያን ጊዜ እንዳሳደደው ዛሬም እንዲሁ ነው።",
    "30": "ነገር ግን መፅሃፍ ምን ይላል? የባርያይቱ ልጅ ከጨዋይቱ ልጅ ጋር አይወርስምና ባርያይቱን ከልጅዋ ጋር አውጣት።",
    "31": "ስለዚህ፥ ወንድሞች ሆይ፥ የጨዋይቱ ልጆች ነን እንጂ የባርያይቱ አይደለንም።"
}