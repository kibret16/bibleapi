{
    "1-2": "በኢየሱስ ክርስቶስ ከሙታንም ባነሳው በእግዚአብሔር አብ ሃዋርያ የሆነ እንጂ ከሰዎች ወይም በሰው ያልሆነ ጳውሎስ ከእኔም ጋር ያሉት ወንድሞች ሁሉ፥ ወደ ገላትያ አብያተ ክርስቲያናት፤",
    "3": "ከእግዚአብሔር ከአባታችን ከጌታችንም ከኢየሱስ ክርስቶስ ፀጋና ሰላም ለእናንተ ይሁን።",
    "4": "ክፉ ከሆነ ከአሁኑ አለም ያድነን ዘንድ እንደ አምላካችንና እንደ አባታችን ፈቃድ ስለ ሃጢአታችን ራሱን ሰጠ።",
    "5": "ለአብ ከዘላለም እስከ ዘላለም ክብር ይሁን፤ አሜን።",
    "6": "በክርስቶስ ፀጋ እናንተን ከጠራችሁ ከእርሱ ወደ ልዩ ወንጌል እንዲህ ፈጥናችሁ እንዴት እንዳለፋችሁ እደነቃለሁ፤",
    "7": "እርሱ ግን ሌላ ወንጌል አይደለም፤ የሚያናውጡአችሁ የክርስቶስንም ወንጌል ሊያጣምሙ የሚወዱ አንዳንዶች አሉ እንጂ።",
    "8": "ነገር ግን እኛ ብንሆን ወይም ከሰማይ መልአክ፥ ከሰበክንላችሁ ወንጌል የሚለይ ወንጌልን ቢሰብክላችሁ፥ የተረገመ ይሁን።",
    "9": "አስቀድመን እንዳልን እንዲሁ አሁን ሁለተኛ እላለሁ፥ ከተቀበላችሁት የተለየውን ማንም ቢሰብክላችሁ የተረገመ ይሁን።",
    "10": "ሰውን ወይስ እግዚአብሔርን አሁን እሺ አሰኛለሁን? ወይም ሰውን ደስ ላሰኝ እፈልጋለሁን? አሁን ሰውን ደስ ባሰኝ የክርስቶስ ባርያ ባልሆንሁም።",
    "11": "ወንድሞች ሆይ፥ በእኔ የተሰበከ ወንጌል እንደ ሰው እንዳይደለ አስታውቃችኋለሁ፤",
    "12": "ኢየሱስ ክርስቶስ ገልጦልኛል እንጂ እኔ ከሰው አልተቀበልሁትም አልተማርሁትምም።",
    "13": "በአይሁድ ስርአት በፊት እንዴት እንደ ኖርሁ ሰምታችኋልና፤ የእግዚአብሔርን ቤተ ክርስቲያን ያለ ልክ አሳድድና አጠፋ ነበር፥",
    "14": "ለአባቶችም ወግ ከመጠን ይልቅ እየቀናሁ በወገኔ ዘንድ በዘመኔ ካሉት ብዙዎችን በአይሁድ ስርአት እበልጥ ነበር።",
    "15-16": "ነገር ግን በእናቴ ማህፀን ሳለሁ የለየኝ በፀጋውም የጠራኝ እግዚአብሔር በአህዛብ መካከል ስለ እርሱ ወንጌልን እሰብክ ዘንድ ልጁን በእኔ ሁኔታ ሊገልጥ በወደደ ጊዜ፥ ወዲያው ከስጋና ከደም ጋር አልተማከርሁም፥",
    "17": "ከእኔም በፊት ሃዋርያት ወደ ነበሩት ወደ ኢየሩሳሌም አልወጣሁም፥ ነገር ግን ወደ አረብ አገር ሄድሁ እንደ ገናም ወደ ደማስቆ ተመለስሁ።",
    "18": "ከዚህ ወዲያ ከሶስት አመት በኋላ ኬፋን ልጠይቅ ወደ ኢየሩሳሌም ወጥቼ ከእርሱ ጋር አስራ አምስት ቀን ሰነበትሁ፤",
    "19": "ነገር ግን ከጌታ ወንድም ከያእቆብ በቀር ከሃዋርያት ሌላ አላየሁም።",
    "20": "ስለምፅፍላችሁም ነገር፥ እነሆ፥ በእግዚአብሔር ፊት ሃሰት አልናገርም።",
    "21": "ከዚያ ወዲያ ወደ ሶርያና ወደ ኪልቅያ አገር መጣሁ።",
    "22": "በክርስቶስም ያሉት የይሁዳ ማህበሮች ፊቴን አያውቁም ነበር፤",
    "23": "ነገር ግን፦ ቀድሞ እኛን ያሳድድ የነበረ፥ እርሱ በፊት ያጠፋው የነበረውን ሃይማኖት አሁን ይሰብካል ተብሎ ሲነገር ይሰሙ ነበር፤",
    "24": "ስለ እኔም እግዚአብሔርን ያከብሩ ነበር።"
}