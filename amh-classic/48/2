{
    "1": "ከዚያ ወዲያ ከአስራ አራት አመት በኋላ ከበርናባስ ጋር ቲቶን ደግሞ ይዤ ወደ ኢየሩሳሌም ሁለተኛ ወጣሁ፤",
    "2": "እንደ ተገለጠልኝም ወጣሁ፤ ምናልባትም በከንቱ እንዳልሮጥ ወይም በከንቱ ሮጬ እንዳልሆን በአህዛብ መካከል የምሰብከውን ወንጌል አስታወቅኋቸው፤ ዋኖች ግን መስለው ለሚታዩ ለብቻቸው አስታወቅኋቸው።",
    "3": "ነገር ግን ከእኔ ጋር የነበረ ቲቶ እንኳ የግሪክ ሰው ሲሆን ይገረዝ ዘንድ ግድ አላሉትም፤",
    "4": "ነገር ግን ባርያዎች ሊያደርጉን በክርስቶስ ኢየሱስ ያለንን አርነታችንን ይሰልሉ ዘንድ ሾልከው በስውር ስለ ገቡ ስለ ሃሰተኞች ወንድሞች ነበረ።",
    "5": "የወንጌልም እውነት በእናንተ ዘንድ ፀንቶ እንዲኖር ለአንድ ሰአት እንኳ ለቅቀን አልተገዛንላቸውም።",
    "6": "አለቆች የመሰሉት ግን፥ በፊት ማን እንደ ነበሩ አይገደኝም፤ እግዚአብሔር የሰውን ፊት አይቶ አያደላም፤ አለቆች የመሰሉት አንዳች እንኳ አልጨመሩልኝምና፥",
    "7": "ተመልሰው ግን ጴጥሮስ ለተገረዙት የሆነው ወንጌል አደራ እንደ ተሰጠው እንዲሁ ለእኔ ላልተገረዙት የሆነው ወንጌል አደራ እንደ ተሰጠኝ አዩ፤",
    "8": "ለተገረዙት ሃዋርያ እንዲሆን ለጴጥሮስ የሰራለት፥ ለእኔ ደግሞ ለአህዛብ ሃዋርያ እንድሆን ሰርቶአልና።",
    "9": "ደግሞ የተሰጠኝን ፀጋ አውቀው፥ አእማድ መስለው የሚታዩ ያእቆብና ኬፋ ዮሃንስም እኛ ወደ አህዛብ እነርሱም ወደ ተገረዙት ይሄዱ ዘንድ ለእኔና ለበርናባስ ቀኝ እጃቸውን ሰጡን፤",
    "10": "ድሆችን እናስብ ዘንድ ብቻ ለመኑን፥ ይህንም ደግሞ ላደርግ ተጋሁ።",
    "11": "ነገር ግን ኬፋ ወደ አንፆኪያ በመጣ ጊዜ ፊት ለፊት ተቃወምሁት፥ ይፈረድበት ዘንድ ይገባ ነበርና።",
    "12": "አንዳንድ ከያእቆብ ዘንድ ሳይመጡ ከአህዛብ ጋር አብሮ ይበላ ነበርና፤ በመጡ ጊዜ ግን ከተገረዙት ወገን ያሉትን ፈርቶ ያፈገፍግ ነበርና ከእነርሱ ተለየ።",
    "13": "የቀሩትም አይሁድ ደግሞ፥ በርናባስ ስንኳ በግብዝነታቸው እስከ ተሳበ ድረስ፥ ከእርሱ ጋር አብረው ግብዞች ሆኑ።",
    "14": "ነገር ግን እንደ ወንጌል እውነት በቅንነት እንዳልሄዱ ባየሁ ጊዜ በሁሉ ፊት ኬፋን፦ አንተ አይሁዳዊ ሳለህ በአይሁድ ኑሮ ያይደለ በአህዛብ ኑሮ ብትኖር፥ አህዛብ በአይሁድ ኑሮ ሊኖሩ እንዴት ግድ አልሃቸው? አልሁት።",
    "15": "እኛ በፍጥረት አይሁድ ነን ሃጢአተኞችም የሆኑ አህዛብ አይደለንም፤",
    "16": "ነገር ግን ሰው በኢየሱስ ክርስቶስ በማመን እንዲፀድቅ እንጂ በህግ ስራ እንዳይሆን አውቀን፥ ስጋን የለበሰ ሁሉ በህግ ስራ ስለማይፀድቅ፥ እኛ ራሳችን በህግ ስራ ሳይሆን በክርስቶስ እምነት እንፀድቅ ዘንድ በክርስቶስ ኢየሱስ አምነናል።",
    "17": "ነገር ግን በክርስቶስ ልንፀድቅ የምንፈልግ ስንሆን ራሳችን ደግሞ ሃጢአተኞች ሆነን ከተገኘን፥ እንግዲያስ ክርስቶስ የሃጢአት አገልጋይ ነዋ? አይደለም።",
    "18": "ያፈረስሁትን ይህን እንደ ገና የማንፅ ከሆንሁ ራሴ ህግ ተላላፊ እንድሆን አስረዳለሁና።",
    "19": "እኔ ለእግዚአብሔር ህያው ሆኜ እኖር ዘንድ በህግ በኩል ለህግ ሞቼ ነበርና።",
    "20": "ከክርስቶስ ጋር ተሰቅዬአለሁ፤ እኔም አሁን ህያው ሆኜ አልኖርም ክርስቶስ ግን በእኔ ይኖራል፤ አሁንም በስጋ የምኖርበት ኑሮ በወደደኝና ስለ እኔ ራሱን በሰጠው በእግዚአብሔር ልጅ ላይ ባለ እምነት የምኖረው ነው።",
    "21": "የእግዚአብሔርን ፀጋ አልጥልም፤ ፅድቅስ በህግ በኩል ከሆነ እንኪያስ ክርስቶስ በከንቱ ሞተ።"
}