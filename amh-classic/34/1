{
    "1": "ስለ ነነዌ የተነገረ ሸክም፤ የኤልቆሻዊው የናሆም የራእዩ መፅሃፍ ይህ ነው።",
    "2": "እግዚአብሔር ቀናተኛና ተበቃይ አምላክ ነው፤ እግዚአብሔር ተበቃይና መአትን የተሞላ ነው፤ እግዚአብሔር ተቃዋሚዎቹን ይበቀላል፥ ለጠላቶቹም ቁጣውን ይጠብቃል።",
    "3": "እግዚአብሔር ትእግስተኛ፥ ሃይሉም ታላቅ ነው፥ በደለኛውንም፦ ንፁህ ነህ አይልም፤ እግዚአብሔር በወጀብና በአውሎ ነፋስ ውስጥ መንገድ አለው፥ ደመናም የእግሩ ትቢያ ነው።",
    "4": "ባህሩንም ይገስፃታል፥ ያደርቃትማል፥ ወንዞችንም ሁሉ ያደርቃል፤ ባሳንና ቀርሜሎስም ላልተዋል፥ የሊባኖስም አበባ ጠውልጎአል።",
    "5": "ተራሮችም ከእርሱ የተነሳ ታወኩ፥ ኮረብቶችም ቀለጡ፤ ምድርና አለም የሚኖሩበትም ሁሉ ከፊቱ ተናወጡ።",
    "6": "በቁጣው ፊት የሚቆም ማን ነው? የቁጣውንም ትኩሳት ማን ይታገሳል? መአቱ እንደ እሳት ይፈስሳል፥ ከእርሱም የተነሳ አለቶች ተሰነጠቁ።",
    "7": "እግዚአብሔር መልካም ነው፥ በመከራ ቀንም መሸሸጊያ ነው፤ በእርሱ የሚታመኑትንም ያውቃል።",
    "8": "ስፍራዋን ግን በሚያጥለቀልቅ ጎርፍ ፈፅሞ ያጠፋታል፥ ጠላቶቹንም ወደ ጨለማ ያሳድዳቸዋል።",
    "9": "በእግዚአብሔር ላይ የምታስቡት ምንድር ነው? እርሱ ፈፅሞ ያጠፋል፥ መከራም ሁለተኛ አይነሳም።",
    "10": "እርስ በእርሳቸው እንደ ተመሰቃቅለ እሾህ ቢሆኑ፥ በመጠጣቸውም ቢሰክሩ እንደ ደረቅ ገለባ ፈፅመው ይጠፋሉ።",
    "11": "በእግዚአብሔር ላይ በክፉ የሚያስብ፥ ክፋትን የሚመክር፥ ከአንተ ዘንድ ወጥቶአል።",
    "12": "እግዚአብሔር እንዲህ ይላል፦ ሃይለኞችና ብዙዎች ቢሆኑ እንዲሁ ይቆረጣሉ፥ እርሱም ያልቃል። እኔም አስጨንቄሃለሁ፥ ነገር ግን ከእንግዲህ ወዲህ አላስጨንቅህም።",
    "13": "አሁንም ቀንበሩን ከአንተ እሰብራለሁ፥ እስራትህንም እበጥሳለሁ።",
    "14": "እግዚአብሔርም ከስምህ ማንም ከእንግዲህ ወዲህ እንዳይዘራ ስለ አንተ አዝዞአል፤ ከአምላኮችህ ቤት የተቀረፀውንና ቀልጦ የተሰራውን ምስል አጠፋለሁ፤ አንተም የተጠቃህ ነህና መቃብርህን እምሳለሁ።",
    "15": "እነሆ፥ የምስራችን የሚያመጣ ሰላምንም የሚያወራ ሰው እግር በተራሮች ላይ ነው! ይሁዳ ሆይ፥ አጥፊው ፈፅሞ ጠፍቶአልና፥ ከእንግዲህም ወዲህ በአንተ ዘንድ አያልፍምና አመት በአሎችህን አድርግ፥ ስእለቶችህን ክፈል።"
}