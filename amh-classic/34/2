{
    "1": "የሚቀጠቅጥ በአንተ ላይ ወጥቶአል፤ ምሽግን ጠብቅ፥ መንገድንም ሰልል፤ ወገብህን አፅና፥ ሃይልህንም እጅግ አበርታ።",
    "2": "ዘራፊዎች ዘርፈዋቸዋልና፥ የወይናቸውንም አረግ አጥፍተዋልና እግዚአብሔር የያእቆብን ክብር እንደ እስራኤል ክብር ይመልሳል።",
    "3": "የሃያላኑ ጋሻ ቀልቶአል፥ ፅኑአንም ቀይ ልብስ ለብሰዋል። እርሱም በሚያዘጋጅበት ቀን ሰረገሎች እንደ እሳት ይንቦገቦጋሉ የጦሩም ሶመያ ይወዛወዛል።",
    "4": "ሰረገሎች በመንገድ ላይ ይነጉዳሉ፥ አደባባይም ይጋጫሉ፤ መልካቸው እንደ ፋና ነው፥ እንደ መብረቅም ይከንፋሉ።",
    "5": "መሳፍንቱን ያስባል፤ በአረማመዳቸው ይሰናከላሉ፤ ፈጥነው በቅጥርዋ ላይ ይወጣሉ፥ መጠጊያም ተዘጋጀለት።",
    "6": "የወንዞቹም መዝጊያዎች ተከፈቱ፥ የንጉሱ ቤትም ቀለጠች።",
    "7": "ንግስት ተገለጠች፥ ተማረከችም፥ ሴቶች ባርያዎችዋም እንደ ርግብ እየጮሁና ደረታቸውን እየመቱ ዋይ ዋይ ይላሉ።",
    "8": "ነነዌ ግን ከዱሮ ዘመን ጀምራ እንደ ተከማቸ ውሃ ነበረች፤ አሁን ግን ይሸሻሉ፤ እነርሱም፦ ቁሙ፥ ቁሙ ይላሉ፥ ነገር ግን የሚመለስ የለም።",
    "9": "መዝገብዋ መጨረሻ የለውምና፥ የከበረውም የእቃዋ ሁሉ ብዛት አይቆጠርምና ብሩን በዝብዙ፥ ወርቁንም በዝብዙ።",
    "10": "ባዶና ባድማ ምድረ በዳም ሆናለች፤ ልብ ቀልጦአል፥ ጉልበቶችም ተብረክርከዋል፤ በወገብም ሁሉ ህማም አለ፥ የሰዎችም ሁሉ ፊት ጠቁሮአል።",
    "11": "የአንበሶችም መደብ፥ የአንበሶችም ደቦል የሚሰማራበት፥ አንበሳውና አንበሳይቱ ግልገሉም ሳይፈሩ የሚሄዱት ስፍራ ወዴት ነው?",
    "12": "አንበሳው ለልጆቹ የሚበቃውን ነጠቀ፥ ለእንስቶቹም ሰበረላቸው ዋሻውን በንጥቂያ፥ መደቡንም በቅሚያ ሞልቶታል።",
    "13": "እነሆ በአንቺ ላይ ነኝ፥ ይላል የሰራዊት ጌታ እግዚአብሔር፤ ሰረገሎችዋንም አቃጥዬ አጤሳለሁ፥ ሰይፍም የአንበሳ ደቦሎችሽን ይበላቸዋል፤ ንጥቂያሽንም ከምድር አጠፋለሁ፥ የመልክተኞችሽን ድምፅ ከእንግዲህ ወዲህ አይሰማም።"
}