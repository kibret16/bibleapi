{
    "1": "ለደም ከተማ ወዮላት! በሁለንተናዋ ሃሰትና ቅሚያ ሞልቶባታል፤ ንጥቂያ ከእርስዋ አያልቅም።",
    "2": "የአለንጋ ድምፅ፥ የመንኮራኩርም ድምፅ፥ የፈረሶችም ኮቴ፥ የፈጣን ሰረገላም ጩኸት ተሰምቶአል፤",
    "3": "ፈረሰኛው ይጋልባል፥ ሰይፍም ይንቦገቦጋል፥ ጦርም ይብለጨለጫል፤ የተገደሉትም ይበዛሉ፥ በድኖችም በክምር ይከመራሉ፥ ሬሳቸውም አይቆጠርም፤ በሬሳቸውም ይሰናከላሉ።",
    "4": "ስለ ተዋበችው ጋለሞታ ግልሙትና ብዛት ይህ ሆኖአል፤ እርስዋም በመተትዋ እጅግ በለጠች፥ አህዛብንም በግልሙትናዋ፥ ወገኖችንም በመተትዋ ሸጠች።",
    "5": "እነሆ፥ በአንቺ ላይ ነኝ፥ ይላል የሰራዊት ጌታ እግዚአብሔር፥ ልብስሽን በፊትሽ እገልጣለሁ ህፍረተ ስጋሽንም ለአህዛብ፥ ነውርሽንም ለመንግስታት አሳያለሁ።",
    "6": "ርኩሰትንም በላይሽ እጥላለሁ፥ እንቅሻማለሁ፥ ማላገጫም አደርግሻለሁ።",
    "7": "የሚያይሽም ሁሉ ከአንቺ ሸሽቶ፦ ነነዌ ባድማ ሆናለች፤ የሚያለቅስላትስ ማን ነው? የሚያፅናናትንስ ከወዴት እፈልጋለሁ? ይላል።",
    "8": "አንቺ በመስኖች መካከል ከተቀመጠችው፥ ውሃም በዙሪያዋ ከነበራት፥ ምሽግዋም ባህር ከነበረ፥ ቅጥርዋም በባህር ውስጥ ከነበረ ከኖእ አሞን ትበልጫለሽን?",
    "9": "ኢትዮጵያና ግብፅ የማይቆጠር ሃይልዋ ነበሩ፤ ፉጥና ልብያ ረዳቶችዋ ነበሩ።",
    "10": "እርስዋ ግን ተማርካ ፈለሰች፤ ህፃናቶችዋ በመንገድ ሁሉ ራስ ላይ ተፈጠፈጡ፤ በከበርቴዎችዋም ላይ እጣ ተጣጣሉ፥ ታላላቆችዋም ሁሉ በሰንሰለት ታሰሩ።",
    "11": "አንቺም ትሰክሪአለሽ ወራዳም ትሆኛለሽ፤ አንቺ ደግሞ ከጠላት የተነሳ መጠጊያን ትፈልጊአለሽ።",
    "12": "አምባሽ ሁሉ የመጀመሪያውን የበሰለ ፍሬ እንደ ያዙ እንደ በለስ ዛፎች ነው፤ ቢወዛወዝ በሚበላው አፍ ውስጥ ይወድቃል።",
    "13": "እነሆ፥ በመካከልሽ ያሉ ህዝብሽ ሴቶች ናቸው፤ የአገርሽ በሮች ለጠላቶችሽ ፈፅሞ ተከፍተዋል፥ እሳትም መወርወሪያዎችህን በልቶአል።",
    "14": "ከብበው ያስጨንቁሻልና ውሃን ቅጂ፤ አምባሽን አጠንክሪ፤ ወደ ጭቃ ገብተሽ እርገጪ፤ የጡብን መሰሪያ ያዢ።",
    "15": "በዚያ እሳት ይበላሻል፥ ሰይፍ ያጠፋሻል፥ እንደ ደጎብያ ይበላሻል፤ እንደ ደጎብያ ብዢ፥ እንደ አንበጣም ተባዢ።",
    "16": "ነጋዴዎችሽን ከሰማይ ከዋክብት ይልቅ አበዛሽ፤ ደጎብያ ተዘረጋ፥ በረረም።",
    "17": "በአንቺ ዘንድ ዘውድ የጫኑት እንደ አንበጣ፥ አለቆችሽም እንደሚንቀሳቀሱ ኩብኩባዎች ናቸው፤ በብርድ ቀን በቅጥር ውስጥ ይቀመጣሉ፥ ፀሃይም በወጣች ጊዜ ያኮበኩባሉ፤ ስፍራቸው በየት እንደ ሆነ አይታወቅም።",
    "18": "የአሶር ንጉስ ሆይ፥ እረኞችህ አንቀላፍተዋል፤ መኳንንቶችህም አርፈዋል፤ ህዝብህም በተራሮች ላይ ተበትኖአል፥ የሚሰበስበውም የለም።",
    "19": "ስብራትህ አይፈወስም፥ ቁስልህም ክፉ ነው፤ ወሬህንም የሚሰሙ ሁሉ እጃቸውን በአንተ ላይ ያጨበጭባሉ፤ ክፋትህ ሁልጊዜ ያላለፈችበት ሰው ማን ነውና?"
}