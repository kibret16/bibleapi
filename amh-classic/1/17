{
    "1": "አብራምም የዘጠና ዘጠኝ አመት ሰው በሆነ ጊዜ እግዚአብሔር ለአብራም ተገለጠለትና፦ እኔ ኤልሻዳይ ነኝ በፊቴ ተመላለስ፥ ፍፁምም ሁን፤",
    "2": "ቃል ኪዳኔንም በእኔና በአንተ መካከል አደርጋለሁ፥ እጅግም አበዛሃለሁ አለው።",
    "3": "አብራምም በግምባሩ ወደቀ፤ እግዚአብሔርም እንዲህ ብሎ ተናገረው፦ እነሆ፥ ቃል ኪዳኔ ከአንተ ጋር ነው፤",
    "4": "ለብዙ አህዛብም አባት ትሆናለህ።",
    "5": "ከዛሬም ጀምሮ እንግዲህ ስምህ አብራም ተብሎ አይጠራ፥ ነገር ግን ስምህ አብርሃም ይሆናል፤ ለብዙ አህዛብ አባት አድርጌሃለሁና።",
    "6": "እጅግም አበዛሃለሁ፥ ህዝብም አደርግሃለሁ፥ ነገስታትም ከአንተ ይወጣሉ።",
    "7": "ቃል ኪዳኔንም በእኔና በአንተ መካከል ከአንተም በኋላ ከዘርህ ጋር በትውልዳቸው ለዘላለም ኪዳን አቆማለሁ፥ ለአንተና ከአንተ በኋላ ለዘርህ አምላክ እሆን ዘንድ።",
    "8": "በእንግድነት የምትኖርባትን ምድር፥ የከነአን ምድር ሁሉ፥ ለዘላለም ግዛት ይሆንህ ዘንድ ለአንተና ከአንተ በኋላ ለዘርህ እሰጣለሁ አምላክም እሆናቸዋለሁ።",
    "9": "እግዚአብሔርም አብርሃምን አለው፦ አንተ ደግሞ ቃል ኪዳኔን ትጠብቃለህ፥ አንተ ከአንተም በኋላ ዘርህ በትውልዳቸው።",
    "10": "በእኔና በአንተ መካከል፥ ከአንተም በኋላ በዘርህ መካከል የምትጠብቁት ቃል ኪዳኔ ይህ ነው፤ ከእናንተ ወንድ ሁሉ ይገረዝ።",
    "11": "የቁልፈታችሁንም ስጋ ትገረዛላችሁ፤ በእኔና በእናንተ መካከል ላለውም ቃል ኪዳን ምልክት ይሆናል።",
    "12": "የስምንት ቀን ልጅ ይገረዝ፤ በቤት የተወለደ ወይም ከዘራችሁ ያይደለ በብርም ከእንግዳ ሰው የተገዛ፥ ወንድ ሁሉ በትውልዳችሁ ይገረዝ።",
    "13": "በቤትህ የተወለደ በብርህም የተገዛ ፈፅሞ ይገረዝ። ቃል ኪዳኔም በስጋችሁ የዘላለም ቃል ኪዳን ይሆናል።",
    "14": "የቁልፈቱን ስጋ ያልተገረዘ ቆላፍ ሰው ሁሉ፥ ያች ነፍስ ከወገንዋ ተለይታ ትጥፋ፤ ቃል ኪዳኔን አፍርሳለችና።",
    "15": "እግዚአብሔርም አብርሃምን አለው፦ የሚስትህን የሶራን ስም ሶራ ብለህ አትጥራ፥ ስምዋ ሳራ ይሆናል እንጂ።",
    "16": "እባርካታለሁ፥ ደግሞም ከእርስዋ ልጅ እሰጥሃለሁ፤ እባርካትማለሁ፥ የአህዛብም እናት ትሆናለች፤ የአህዛብ ነገስታት ከእርስዋ ይወጣሉ።",
    "17": "አብርሃምም በግምባሩ ወደቀ፥ ሳቀም፥ በልቡም አለ፦ የመቶ አመት ሰው በውኑ ልጅ ይወልዳልን? ዘጠና አመት የሆናትም ሳራ ትወልዳለችን?",
    "18": "አብርሃምም እግዚአብሔርን፦ እስማኤል በፊትህ ቢኖር በወደድሁ ነበር አለው።",
    "19": "እግዚአብሔርም አለ፦ በእውነት ሚስትህ ሳራ ወንድ ልጅን ትወልድልሃለች፥ ስሙንም ይስሃቅ ብለህ ትጠራዋለህ፤ ከእርሱ በኋላ ለዘሩ የዘላለም ቃል ኪዳን እንዲሆን ቃል ኪዳኔን ከእርሱ ጋር አቆማለሁ።",
    "20": "ስለ እስማኤልም ሰምቼሃለሁ፤ እነሆ ባርኬዋለሁ፥ ፍሬያምም አደርገዋለሁ፤ እጅግም አበዛዋለሁ፤ አስራ ሁለት አለቆችንም ይወልዳል፥ ታላቅ ህዝብም እንዲሆን አደርገዋለሁ።",
    "21": "ቃል ኪዳኔን ግን በሚመጣው አመት በዚሁ ጊዜ ሳራ ከምትወልድልህ ከይስሃቅ ጋር አቆማለሁ።",
    "22": "ንግግሩንም ከእርሱ ጋር በፈፀመ ጊዜ እግዚአብሔር ከአብርሃም ተለይቶ ወጣ።",
    "23": "አብርሃምም ልጁን እስማኤልን፥ በቤቱም የተወለዱትን ሁሉ፥ በብሩም የገዛቸውን ሁሉ፥ ከአብርሃም ቤተ ሰብ ወንዶቹን ሁሉ ወሰደ፥ የቁልፈታቸውንም ስጋ እግዚአብሔር እንዳለው በዚያው ቀን ገረዘ።",
    "24": "አብርሃምም የቁልፈቱን ስጋ በተገረዘ ጊዜ የዘጠና ዘጠኝ አመት ሰው ነበረ፤",
    "25": "ልጁ እስማኤልም የቁልፈቱን ስጋ በተገረዘ ጊዜ የአስራ ሶስት አመት ልጅ ነበረ።",
    "26": "በዚያው ቀን አብርሃም ተገረዘ፥ ልጁ እስማኤልም።",
    "27": "በቤት የተወለዱትና በብር ከእንግዶች የተገዙት የቤቱ ሰዎች ሁሉ ከእርሱ ጋር ተገረዙ።"
}