{
    "1": "እግዚአብሔርም አብራምን አለው፦ ከአገርህ ከዘመዶችህም ከአባትህም ቤት ተለይተህ እኔ ወደማሳይህ ምድር ውጣ።",
    "2": "ታላቅ ህዝብም አደርግሃለሁ፥ እባርክሃለሁ፥ ስምህንም አከብረዋለሁ፤ ለበረከትም ሁን፤",
    "3": "የሚባርኩህንም እባርካለሁ፥ የሚረግሙህንም እረግማለሁ፤ የምድር ነገዶችም ሁሉ በአንተ ይባረካሉ።",
    "4": "አብራምም እግዚአብሔር እንደ ነገረው ሄደ፤ ሎጥም ከእርሱ ጋር ሄደ፤ አብራምም ከካራን በወጣ ጊዜ የሰባ አምስት አመት ሰው ነበረ።",
    "5": "አብራምም ሚስቱን ሶራንና የወንድሙን ልጅ ሎጥን፥ ያገኙትን ከብት ሁሉና በካራን ያገኙአቸውን ሰዎች ይዞ ወደ ከነአን ምድር ለመሄድ ወጣ፤ ወደ ከነአንም ምድር ገቡ።",
    "6": "አብራምም እስከ ሴኬም ስፍራ እስከ ሞሬ የአድባር ዛፍ ድረስ በምድር አለፈ፤ የከነአን ሰዎችም በዚያን ጊዜ በምድሩ ነበሩ።",
    "7": "እግዚአብሔርም ለአብራም ተገለጠለትና፦ ይህችን ምድር ለዘርህ እሰጣለሁ አለው። እርሱም ለተገለጠለት ለእግዚአብሔር በዚያ ስፍራ መሰውያን ሰራ።",
    "8": "ከዚያም በቤቴል ምስራቅ ወዳለው ተራራ ወጣ፥ በዚያም ቤቴልን ወደ ምእራብ ጋይን ወደ ምስራቅ አድርጎ ድንኳኑን ተከለ፤ በዚያም ለእግዚአብሔር መሰውያን ሰራ የእግዚአብሔርንም ስም ጠራ።",
    "9": "አብራምም ከዚያ ተነሳ፥ እየተጓዘም ወደ አዜብ ሄደ።",
    "10": "በምድርም ራብ ሆነ፤ አብራምም በዚያ በእንግድነት ይቀመጥ ዘንድ ወደ ግብፅ ወረደ፥ በምድር ራብ ፀንቶ ነበርና።",
    "11": "ወደ ግብፅም ለመግባት በቀረበ ጊዜ ሚስቱን ሶራን እንዲህ አላት፦ አንቺ መልከ መልካም ሴት እንደ ሆንሽ እነሆ እኔ አውቃለሁ፤",
    "12": "የግብፅ ሰዎች ያዩሽ እንደ ሆነ፦ ሚስቱ ናት ይላሉ እኔንም ይገድሉኛል፥ አንቺንም በህይወት ይተዉሻል።",
    "13": "እንግዲህ በአንቺ ምክንያት መልካም ይሆንልኝ ዘንድ፥ ስለ አንቺም ነፍሴ ትድን ዘንድ፦ እህቱ ነኝ በዪ።",
    "14": "አብራምም ወደ ግብፅ በገባ ጊዜ የግብፅ ሰዎች ሴቲቱን እጅግ ውብ እንደ ሆነች አዩ፤",
    "15": "የፈርኦንም አለቆች አዩአት፥ በፈርኦንም ፊት አመሰገኑአት፤ ሴቲቱንም ወደ ፈርኦን ቤት ወሰዱአት።",
    "16": "ለአብራምም ስለ እርስዋ መልካም አደረገለት፤ ለእርሱ በጎችም በሬዎችም አህዮችም ወንዶችና ሴቶች ባርያዎችም ግመሎችም ነበሩት።",
    "17": "እግዚአብሔርም በአብራም ሚስት በሶራ ምክንያት ፈርኦንንና የቤቱን ሰዎች በታላቅ መቅሰፍት መታ።",
    "18": "ፈርኦንም አብራምን ጠርቶ አለው። ይህ ያደረግህብኝ ምንድር ነው? እርስዋ ሚስትህ እንደ ሆነች ለምን አልገለጥህልኝም?",
    "19": "ለምንስ፦ እህቴ ናት አልህ? እኔ ሚስት ላደርጋት ወስጄአት ነበር። አሁንም ሚስትህ እነኋት ይዘሃት ሂድ።",
    "20": "ፈርኦንም ሰዎቹን ስለ እርሱ አዘዘ፥ እርሱንም ሚስቱንም ከብቱንም ሁሉ ሸኙአቸው።"
}