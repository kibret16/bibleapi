{
    "1": "ያእቆብም መንገዱን ሄደ፥ የእግዚአብሔር መላእክትም ተገናኙት።",
    "2": "ያእቆብም ባያቸው ጊዜ፦ እነዚህ የእግዚአብሔር ሰራዊት ናቸው አለ፤ የዚያንም ስፍራ ስም መሃናይም ብሎ ጠራው።",
    "3": "ያእቆብም ወደ ወንድሙ ወደ ኤሳው ወደ ሴይር ምድር ወደ ኤዶም አገር ከፊቱ መልእክተኞችን ላከ፤",
    "4": "እንዲህም ብሎ አዘዛቸው፦ ለጌታዬ ለኤሳው፦ ባርያህ ያእቆብ እንዲህ አለ ብላችሁ ንገሩት፦ በላባ ዘንድ በስደት ተቀመጥሁ፤ እስከ አሁን ድረስ ቆየሁ፤",
    "5": "ላሞችንም አህዮችንም በጎችንም ወንዶች ባርያዎችንም ሴቶች ባርያዎችንም አገኘሁ፤ አሁንም በፊትህ ሞገስን አገኝ ዘንድ ለጌታዬ ለማስታወቅ ላክሁ።",
    "6": "መልእክተኞቹም ወደ ያእቆብ ተመልሰው እንዲህ አሉት፦ ወደ ወንድምህ ወደ ኤሳው ሄደን ነበር፤ እርሱም ደግሞ ሊቀበልህ ይመጣል፥ ከእርሱም ጋር አራት መቶ ሰዎች አሉ።",
    "7": "ያእቆብም እጅግ ፈርቶ ተጨነቀ፤ ከእርሱም ጋር ያሉትን ሰዎች መንጎችንም ላሞችንም ግመሎችንም በሁለት ወገን ከፈላቸው፤",
    "8": "እንዲህም አለ፦ ኤሳው መጥቶ አንዱን ወገን የመታ እንደ ሆነ የቀረው ወገን ያመልጣል።",
    "9": "ያእቆብም አለ፦ የአባቴ የአብርሃም አምላክ ሆይ፥ የአባቴም የይስሃቅ አምላክ ሆይ፦ ወደ ምድርህ ወደ ተወለድህበትም ስፍራ ተመለስ፥ በጎነትንም አደርግልሃለሁ ያልኸኝ እግዚአብሔር ሆይ፤",
    "10": "ለባርያህ ከሰራኸው ከምህረትህና ከእውነትህም ሁሉ ትንሽ ስንኳ የማይገባኝ ነኝ፤ በትሬን ብቻ ይዤ ይህን ዮርዳኖስን ተሻግሬ ነበርና፥ አሁን ግን የሁለት ክፍል ሰራዊት ሆንሁ።",
    "11": "ከወንድሜ ከኤሳው እጅ አድነኝ፤ መጥቶ እንዳያጠፋኝ፥ እናቶችንም ከልጆች ጋር እንዳያጠፋ እኔ እፈራዋለሁና።",
    "12": "አንተም፦ በእርግጥ መልካም አደርግልሃለሁ፥ ዘርህንም ከብዛቱ የተነሳ እንደማይቆጠር እንደ ባህር አሸዋ አደርጋለሁ ብለህ ነበር።",
    "13": "በዚያችም ሌሊት ከዚያው አደረ። ከያዘውም ሁሉ ለወንድሙ ለኤሳው እጅ መንሻን አወጣ፤",
    "14": "ሁለት መቶ እንስት ፍየሎችንና ሃያ የፍየል አውራዎችን፥ ሁለት መቶ እንስት በጎችንና ሃያ የበግ አውራዎችን፥",
    "15": "ሰላሳ የሚያጠቡ ግመሎችን ከግልገሎቻቸው ጋር፥ አርባ ላም፥ አስር በሬ፥ ሃያ እንስት አህያ፥ አስርም የአህያ ግልገሎችን።",
    "16": "መንጎቹን በየወገኑ ከፍሎ በባርያዎቹ እጅ አደረጋቸው፤ ባርያዎቹንም፦ በፊቴ እለፉ መንጋውንና መንጋውንም አራርቁት አለ።",
    "17": "የፊተኛውንም እንዲህ ብሎ አዘዘው፦ ወንድሜ ኤሳው ያገኘህ እንደሆነ፦ አንተ የማን ነህ? ወዴትስ ትሄዳለህ? በፊትህ ያለው ይህስ የማን ነው? ብሎ የጠየቀህም እንደ ሆነ፥",
    "18": "በዚያን ጊዜ አንተ፦ ለጌታዬ ለኤሳው እጅ መንሻ የሰደደው የባርያህ የያእቆብ ነው፤ እርሱም ደግሞ እነሆ ከኋላችን ነው በለው።",
    "19": "እንዲሁም ሁለተኛውንና ሶስተኛውን ከመንጎችም በኋላ የሚሄዱትን ሁሉ እንዲሁ ብሎ አዘዘ፦ ኤሳውን ባገኛችሁት ጊዜ ይህንኑ ነገር ንገሩት፤",
    "20": "እንዲህም በሉት፦ እነሆ ባርያህ ያእቆብ ከኋላችን ነው። በፊቴ በሚሄደው እጅ መንሻ እታረቀዋለሁ፤ ከዚያም በኋላ ምናልባት ይራራልኛል ፊቱንም አያለሁ ብሎአልና።",
    "21": "እጅ መንሻው ከእርሱ ቀድሞ አለፈ፤ እርሱ ግን በዚያች ሌሊት በሰፈር አደረ።",
    "22": "በዚያች ሌሊትም ተነሳ፥ ሁለቱን ሚስቶቹንና ሁለቱን ባርያዎቹን አስራ አንዱንም ልጆቹን ወስዶ የያቦቅን ወንዝ ተሻገረ።",
    "23": "ወሰዳቸውም ወንዙንም አሻገራቸው፥ ከብቱንም ሁሉ አሻገረ።",
    "24": "ያእቆብ ግን ለብቻው ቀረ፤ አንድ ሰውም እስከ ንጋት ድረስ ይታገለው ነበር።",
    "25": "እንዳላሸነፈውም ባየ ጊዜ የጭኑን ሹልዳ ነካው፤ ያእቆብም የጭኑ ሹልዳ ሲታገለው ደነዘዘ።",
    "26": "እንዲህም አለው፦ ሊነጋ አቀላልቶአልና ልቀቀኝ። እርሱም፦ ካልባረክኸኝ አልለቅቅህም አለው።",
    "27": "እንዲህም አለው፦ ስምህ ማን ነው? እርሱም፦ ያእቆብ ነኝ አለው።",
    "28": "አለውም፦ ከእንግዲህ ወዲህ ስምህ እስራኤል ይባል እንጂ ያእቆብ አይባል፤ ከእግዚአብሔር ከሰውም ጋር ታግለህ አሸንፈሃልና።",
    "29": "ያእቆብም፦ ስምህን ንገረኝ ብሎ ጠየቀው። እርሱም፦ ስሜን ለምን ትጠይቃለህ? አለው። በዚያም ስፍራ ባረከው።",
    "30": "ያእቆብም፦ እግዚአብሔርን ፊት ለፊት አየሁ፥ ሰውነቴም ድና ቀረች ሲል የዚያን ቦታ ስም ጵኒኤል ብሎ ጠራው።",
    "31": "ጵኒኤልንም ሲያልፍ ፀሃይ ወጣችበት፥ እርሱም በጭኑ ምክንያት ያነክስ ነበር።",
    "32": "ስለዚህም የእስራኤል ልጆች እስከ ዛሬ ድረስ የወርችን ሹልዳ አይበሉም፤ የያእቆብን ጭን ይዞ የወርችን ሹልዳ አደንዝዞአልና።"
}