{
    "1": "ከእነዚህም ነገሮች በኋላ እግዚአብሔር አብርሃምን ፈተነው፥ እንዲህም አለው፦ አብርሃም ሆይ፡፡ አብርሃምም፦ እነሆ፥ አለሁ አለ።",
    "2": "የምትወደውን አንድ ልጅህን ይስሃቅን ይዘህ ወደ ሞሪያም ምድር ሂድ፤ እኔም በምነግርህ በአንድ ተራራ ላይ በዚያ መስዋእት አድርገህ ሰዋው አለ።",
    "3": "አብርሃምም በማለዳ ተነስቶ አህያውን ጫነ፥ ሁለቱንም ሎሌዎቹንና ልጁን ይስህቅን ከእርሱ ጋር ወሰደ፥ እንጨትንም ለመስዋእት ሰነጠቀ፤ ተነስቶም እግዚአብሔር ወዳለው ቦታ ሄደ።",
    "4": "በሶስተኛውም ቀን አብርሃም አይኑን አነሳና ቦታውን ከሩቅ አየ።",
    "5": "አብርሃምም ሎሌዎቹን አላቸው፦ አህያውን ይዛችሁ ከዚህ ቆዩ፤ እኔና ልጄ ወደዚያ ሄደን እንሰግዳለን፥ ወደ እናንተም እንመለሳለን።",
    "6": "አብርሃምም የመስዋእቱን እንጨት አንስቶ ለልጁ ለይስሃቅ አሸከመው፤ እርሱም እሳቱንና ቢላዋውን በእጁ ያዘ፥ ሁለቱም አብረው ሄዱ።",
    "7": "ይስሃቅም አባቱን አብርሃምን ተናገረው፦ አባቴ ሆይ አለ። እርሱም፦ እነሆኝ፥ ልጄ አለው። እሳቱና እንጨቱ ይኸው አለ፤ የመስዋእቱ በግ ግን ወዴት ነው? አለ።",
    "8": "አብርሃምም፦ ልጄ ሆይ፥ የመስዋእቱን በግ እግዚአብሔር ያዘጋጃል አለው፤ ሁለቱም አብረው ሄዱ።",
    "9": "እግዚአብሔር ወዳለውም ቦታ ደረሱ፤ አብርሃምም በዚያ መሰዊያውን ሰራ፥ እንጨትንም ረበረበ፤ ልጁን ይስሃቅንም አስሮ በመሰዊያው በእንጨቱ ላይ አጋደመው።",
    "10": "አብርሃምም እጁን ዘረጋ፥ ልጁንም ያርድ ዘንድ ቢላዋ አነሳ።",
    "11": "የእግዚአብሔር መልአክም ከሰማይ ጠራና፦ አብርሃም አብርሃም አለው፤ እርሱም፦ እነሆኝ አለ።",
    "12": "እርሱም፦ በብላቴናው ላይ እጅህን አትዘርጋ፥ አንዳችም አታድርግበት፤ አንድ ልጅህን ለእኔ አልከለከልህምና እግዚአብሔርን የምትፈራ እንደ ሆንህ አሁን አውቄአለሁ አለ።",
    "13": "አብርሃምም አይኑን አነሳ፥ በኋላውም እነሆ አንድ በግ በዱር ውስጥ ቀንዶቹ በእፀ ሳቤቅ ተይዞ አየ፤ አብርሃምም ሄደ በጉንም ወሰደው፥ በልጁም ፋንታ መስዋእት አድርጎ ሰዋው።",
    "14": "አብርሃምም ያንን ቦታ ያህዌ ይርኤ ብሎ ጠራው፤ እስከ ዛሬም ድረስ በእግዚአብሔር ተራራ ይታያል ይባላል።",
    "15": "የእግዚአብሔር መልአክም አብርሃምን ከሰማይ ሁለተኛ ጊዜ ጠራው፥",
    "16": "እንዲህም አለው፦ እግዚአብሔር፦ በራሴ ማልሁ ይላል፤ ይህን ነገር አድርገሃልና፥ አንድ ልጅህንም አልከለከልህምና",
    "17": "በእውነት በረከትን እባርክሃለሁ፥ ዘርህንም እንደ ሰማይ ከዋክብትና በባህር ዳር እንዳለ አሸዋ አበዛዋለሁ፤ ዘርህም የጠላቶችን ደጅ ይወርሳል፤",
    "18": "የምድር አህዛብ ሁሉም በዘርህ ይባረካሉ፥ ቃሌን ሰምተሃልና።",
    "19": "አብርሃምም ወደ ብላቴኖቹ ተመለሰ፥ ተነስተውም ወደ ቤርሳቤህ አብረው ሄዱ፤ አብርሃምም በቤርሳቤህ ተቀመጠ።",
    "20": "ይህም ከሆነ በኋላ ለአብርሃም እንዲህ ተብሎ ተነገረ፦ እነሆ፥ ሚልካ ደግሞ ለወንድምህ ለናኮር ልጆችን ወለደች፤",
    "21": "እነርሱም በኩሩ ኡፅ፥ ወንድሙ ቡዝ፥ የአራም አባት ቀሙኤል፥",
    "22": "ኮዛት፥ ሃዞ፥ ፊልዳስ፥ የድላፍ፥ ባቱኤል ናቸው።",
    "23": "ባቱኤልም ርብቃን ወለደ፤ እነዚህን ስምንቱን ሚልካ ለአብርሃም ወንድም ለናኮር ወለደች።",
    "24": "ሬህማ የሚሉአት ቁባቱ ደግሞ ጥባህን፥ ገአምን፥ ተሃሸን፥ ሞክሳን ወለደች።"
}