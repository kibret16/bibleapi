{
    "1": "ይስሃቅ ሸምግሎ አይኖቹ ከማየት በፈዘዙ ጊዜ ታላቁን ልጁን ኤሳውን ጠርቶ፦ ልጄ ሆይ አለው፤ እርሱም፦ እነሆ አለሁ አለው።",
    "2": "እርሱም አለው፦ እነሆ እኔ አረጀሁ፥ የምሞትበትን ቀን አላውቅም።",
    "3": "አሁንም ማደኛህን የፍላፃህን አፎትና ቀስትህን ውሰድ፥ ወደ ምድረ በዳም ውጣ፥ አደንም አድንልኝ፤",
    "4": "ሳልሞትም ነፍሴ እንድትባርክህ የጣፈጠ መብል እኔ እንደምወደው አዘጋጅተህ እበላ ዘንድ አምጣልኝ።",
    "5": "ርብቃም ይስሃቅ ለልጁ ለኤሳው ሲነግር ትሰማ ነበር። ኤሳውም አደን አድኖ ሊያመጣ ወደ ምድረ በዳ ሄደ።",
    "6": "ርብቃም ልጅዋን ያእቆብን እንዲህ አለችው፦ እነሆ፥ አባትህ ለወንድምህ ለኤሳው፦",
    "7": "አደን አድነህ አምጣልኝ፥ ሳልሞትም በልቼ በእግዚአብሔር ፊት እንድባርክህ የጣፈጠ መብል አድርግልኝ ብሎ ሲነግረው ሰማሁ።",
    "8": "አሁንም፥ ልጄ ሆይ፥ እኔ በማዝዝህ ነገር ስማኝ፤",
    "9": "ወደ መንጋ ሄደህ ሁለት መልካካም ጠቦቶች አምጣልኝ፤ እነርሱንም ጣፋጭ መብል ለአባትህ እንደሚወደው አደርጋለሁ፤",
    "10": "ለአባትህም፥ ሳይሞት እንዲባርክህ፥ ይበላ ዘንድ ታገባለታለህ።",
    "11": "ያእቆብም ርብቃን እናቱን አላት፦ እነሆ ኤሳው ወንድሜ ጠጉራም ሰው ነው፥ እኔ ግን ለስላሳ ነኝ፤",
    "12": "ምናልባት አባቴ ቢዳስሰኝ በፊቱ እንደሚዘብት እሆናለሁ፤ መርገምንም በላዬ አመጣለሁ፥ በረከትን አይደለም።",
    "13": "እናቱም አለችው፦ ልጄ ሆይ፥ መርገምህ በእኔ ላይ ይሁን፤ ቃሌን ብቻ ስማኝ፤ ሂድና አምጣልኝ።",
    "14": "ሄዶም አመጣ፥ ለእናቱም ሰጣት፤ እናቱም የጣፈጠውን መብል አባቱ እንደሚወደው አደረገች።",
    "15": "ርብቃም ከእርስዋ ዘንድ በቤት የነበረችውን የታላቁን ልጅዋን የኤሳውን መልካሙን ልብስ አመጣች፥ ታናሹን ልጅዋን ያእቆብንም አለበሰችው፤",
    "16": "የጠቦቶችንም ለምድ በእጆቹና በለስላሳው አንገቱ ላይ አደረገች፤",
    "17": "የሰራችውን ጣፋጭ መብልና እንጀራውን ለልጅዋ ለያእቆብ በእጁ ሰጠችው።",
    "18": "ወደ አባቱም ገብቶ፦ አባቴ ሆይ አለው እርሱም፦ እነሆኝ፤ ልጄ ሆይ፥ አንተ ማን ነህ? አለ።",
    "19": "ያእቆብም አባቱን አለው፦ የበኩር ልጅህ እኔ ኤሳው ነኝ፤ እንዳዘዝኸኝ አደረግሁ፤ ነፍስህ ትባርከኝ ዘንድ ቀና በልና ተቀመጥ፥ ካደንሁትም ብላ።",
    "20": "ይስሃቅም ልጁን፦ ልጄ ሆይ፥ እንዴት ፈጥነህ አገኘኸው? አለው። እርሱም፦ እግዚአብሔር አምላክህ ወደ እኔ ስለ አቀረበው ነው አለ።",
    "21": "ይስሃቅም ያእቆብን፦ ልጄ ሆይ፥ አንተ ልጄ ኤሳው እንደ ሆንህ ወይም እንዳልሆንህ እዳስስህ ዘንድ ቅረበኝ አለው።",
    "22": "ያእቆብም ወደ አባቱ ወደ ይስሃቅ ቀረበ፤ ዳሰሰውም፥ እንዲህም፦ ይህ ድምፅ የያእቆብ ድምፅ ነው፥ እጆች ግን የኤሳው እጆች ናቸው አለው።",
    "23": "እርሱም አላወቀውም ነበር፤ እጆቹ እንደ ወንድሙ እንደ ኤሳው እጆች ጠጉራም ነበሩና፤ ስለዚህም ባረከው።",
    "24": "አለውም፦ አንተ ልጄ ኤሳው ነህን? እርሱም፦ እኔ ነኝ አለ።",
    "25": "እርሱም፦ ከልጄ አደን እንድበላና ነፍሴ እንድትባርክህ አቅርብልኝ አለ። አቀረበለትም፥ በላም፤ የወይን ጠጅ አመጣለት፥ እርሱም ጠጣ።",
    "26": "አባቱ ይስሃቅም፦ ልጄ ሆይ፥ ወደ እኔ ቅረብ ሳመኝም አለው።",
    "27": "ወደ እርሱም ቀረበ፥ ሳመውም፤ የልብሱንም ሽታ አሸተተ፥ ባረከውም፥ እንዲህም አለ፦ የልጄ ሽታ እግዚአብሔር እንደ ባረከው እርሻ ሽታ ነው፤",
    "28": "እግዚአብሔርም ከሰማይ ጠል ከምድርም ስብ የእህልንም የወይንንም ብዛት ይስጥህ፤",
    "29": "አህዛብ ይገዙልህ ህዝብም ይስገዱልህ፤ ለወንድሞችህ ጌታ ሁን፥ የእናትህም ልጆች ይስገዱልህ፤ የሚረግምህ እርሱ ርጉም ይሁን፥ የሚባርክህም ቡሩክ ይሁን።",
    "30": "ይስሃቅም ያእቆብን ባርኮ ከፈፀመ በኋላ፥ ያእቆብም ከአባቱ ከይስሃቅ ፊት ከወጣ በኋላ፥ ወዲያው በዚያው ጊዜ ኤሳው ከአደኑ መጥቶ ገባ።",
    "31": "እርሱም ደግሞ ጣፋጭ መብል አዘጋጀ፥ ለአባቱም አገባ፤ አባቱንም፦ አባቴ ይነሳ፥ ነፍስህም ትባርከኝ ዘንድ ከልጁ አደን ይብላ አለው።",
    "32": "አባቱ ይስሃቅም፦ አንተ ማን ነህ? አለው፡፡ እርሱም፦ እኔ የበኩር ልጅህ ኤሳው ነኝ አለው።",
    "33": "ይስሃቅም እጅግ ደነገጠ እንዲህም አለ፦ ያደነውን አደን ወደ እኔ ያመጣ ማን ነው? አንተ ሳትመጣም ከሁሉ በላሁ ባረክሁትም፤ እርሱም የተባረከ ሆኖ ይኖራል።",
    "34": "ኤሳውም የአባቱን ቃል በሰማ ጊዜ ታላቅ እጅግም መራራ ጩኸት ጮኸ፥ አባቱንም፦ አባቴ ሆይ፥ እኔንም ደግሞ ባርከኝ አለው።",
    "35": "እርሱም፦ ወንድምህ በተንኮል ገብቶ በረከትህን ወሰደብህ አለ።",
    "36": "እርሱም አለ፦ በእውነት ስሙ ያእቆብ ተባለ፥ ሁለት ጊዜ አሰናክሎኛልና፤ ብኩርናዬን ወሰደ፥ አሁንም እነሆ በረከቴን ወሰደ። ደግሞም፦ ለእኔ በረከትን አላስቀረህልኝምን? አለ።",
    "37": "ይስሃቅም መለሰ ኤሳውንም አለው፦ እነሆ፥ ጌታህ አደረግሁት፥ ወንድሞቹንም ሁሉ ለእርሱ ተገዦች ይሆኑ ዘንድ ሰጠሁት፥ በእህልም በወይንም አበረታሁት፤ ለአንተ ግን፥ ልጄ ሆይ፥ ምን ላድርግ?",
    "38": "ኤሳውም አባቱን አለው፦ አባቴ ሆይ፥ በረከትህ አንዲት ብቻ ናትን? አባቴ ሆይ፥ እኔንም ደግሞ ባርከኝ። ኤሳውም ቃሉን አንስቶ አለቀሰ።",
    "39": "አባቱ ይስሃቅም መለሰ አለውም፦ እነሆ፥ መኖሪያህ ከምድር ስብ ከላይ ከሚገኝ ከሰማይም ጠል ይሆናል፤",
    "40": "በሰይፍህም ትኖራለህ፥ ለወንድምህም ትገዛለህ፤ ነገር ግን በተቃወምኸው ጊዜ ቀንበሩን ከአንገትህ ትጥላለህ።",
    "41": "ኤሳውም አባቱ ስለ ባረከው በያእቆብ ቂም ያዘበት፤ ኤሳውም በልቡ አለ፦ ለአባቴ የልቅሶ ቀን ቀርቦአል፥ ከዚያም በኋላ ወንድሜን ያእቆብን እገድለዋለሁ።",
    "42": "ለርብቃም ይህ የታላቁ ልጅዋ የኤሳው ቃል ደረሰላት፤ ታናሹን ልጅዋን ያእቆብንም አስጠርታ አስመጣችው፥ አለችውም፦ እነሆ፥ ወንድምህ ኤሳው ሊገድልህ ይፈቅዳል።",
    "43": "አሁንም ልጄ ሆይ ቃሌን ስማ፤ ተነሳና ወደ ካራን ምድር ወደ ወንድሜ ወደ ላባ ሂድ፤",
    "44": "በእርሱም ዘንድ ጥቂት ቀን ተቀመጥ፥ የወንድምህ ቁጣ እስኪበርድ ድረስ፤",
    "45": "የወንድምህ ቁጣ ከአንተ እስኪመለስ ድረስ፥ ያደረግህበትንም እስኪረሳው ድረስ፤ ከዚያም ልኬ አስመጣሃለሁ፤ በአንድ ቀን ሁለታችሁን ለምን አጣለሁ?",
    "46": "ርብቃም ይስሃቅን አለችው፦ ከኬጢ ሴቶች ልጆች የተነሳ ህይወቴን ጠላሁት፤ ያእቆብ ከዚህ አገር ሴቶች ልጆች ሚስትን የሚያገባ ከሆነ በህይወት መኖር ለምኔ ነው?"
}