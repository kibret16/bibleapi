{
    "1": "ከዚህ ነገር በኋላም እንዲህ ሆነ፤ የግብፅ ንጉስ የጠጅ አሳላፊና የእንጀራ አበዛ ጌታቸውን የግብፅ ንጉስን በደሉ።",
    "2": "ፈርኦንም በሁለቱ ሹማምቱ በጠጅ አሳላፊዎቹ አለቃና በእንጀራ አበዛዎቹ አለቃ ላይ ተቆጣ፤",
    "3": "ዮሴፍ ታስሮ በነበረበትም በግዞት ስፍራ በዘበኞቹ አለቃ ቤት አስጠበቃቸው።",
    "4": "የዘበኞቹም አለቃ ለዮሴፍ አሳልፎ ሰጣቸው፥ እርሱም ያገለግላቸው ነበር፤ በግዞት ቤትም አያሌ ቀን ተቀመጡ።",
    "5": "በግዞት ቤት የነበሩት የግብፅ ንጉስ ጠጅ አሳላፊና እንጀራ አበዛ ሁለቱም በአንዲት ሌሊት እንደ ህልሙ ትርጓሜ እየራሳቸው ህልምን አለሙ።",
    "6": "ዮሴፍም ማልዶ ወደ እነርሱ ገባ፥ እነሆም አዝነው አያቸው።",
    "7": "በጌታው ቤት ከእርሱ ጋር በግዞት የነበሩትንም የፈርኦንን ሹማምት እንዲህ ብሎ ጠየቃቸው፦ እናንተ ዛሬ ስለ ምን አዝናችኋል?",
    "8": "እነርሱም፦ ህልምን አልመን የሚተረጉምልን አጣን አሉት። ዮሴፍም አላቸው፦ ህልምን የሚተረጉም እግዚአብሔር የሰጠው አይደለምን? እስቲ ንገሩኝ።",
    "9": "የጠጅ አሳላፊዎች አለቃም ለዮሴፍ ህልሙን እንዲህ ብሎ ነገረው፦ በህልሜ የወይን ዛፍ በፊቴ ሆና አየሁ፥",
    "10": "በዛፊቱም ሶስት አረግ አለባት፤ እርስዋም ቅጠልና አበባ አወጣች፥ ዘለላም አንጠለጠለች፥ የዘለላዋም ፍሬ በሰለ፤",
    "11": "የፈርኦንም ፅዋ በእጄ ነበረ፤ ፍሬውንም ወስጄ በፈርኦን ፅዋ ጨመቅሁት፥ ፅዋውንም ለፈርኦን በእጁ ሰጠሁት።",
    "12": "ዮሴፍም አለው፦ የዚህ ትርጓሜው ይህ ነው፤ ሶስቱ አረግ ሶስት ቀን ነው፤",
    "13": "እስከ ሶስት ቀን ድረስ ፈርኦን ራስህን ከፍ ያደርጋል፥ ወደ ቀደመው ሹመትህም ይመልስሃል፤ ጠጅ አሳላፊ በነበርህበት ጊዜ ስታደርግ እንደ ነበረው እንደ ቀድሞው ስርአትም የፈርኦንን ፅዋ በእጁ ትሰጣለህ።",
    "14": "ነገር ግን በጎ ነገር በተደረገልህ ጊዜ እኔን አስበኝ፥ ምህረትንም አድርግልኝ፥ የእኔንም ነገር ለፈርኦን ነግረህ ከዚህ ቤት አውጣኝ፤",
    "15": "እኔን ከእብራውያን አገር ሰርቀው አምጥተውኛልና፤ ከዚህም ደግሞ በግዞት ያኖሩኝ ዘንድ ምንም አላደረግሁም።",
    "16": "የእንጀራ አበዛዎቹ አለቃም ህልሙን በመልካም እንደ ተረጎመ ባየ ጊዜ ዮሴፍን እንዲህ አለው፦ እኔም ደግሞ ህልም አይቼ ነበር፥ እነሆም ሶስት መሶብ ነጭ እንጀራ በራሴ ላይ ነበረ፤",
    "17": "በላይኛውም መሶብ ፈርኦን ከሚበላው ከጋጋሪዎች ስራ ሁሉ ነበረበት፤ ወፎችም በራሴ ላይ ከመሶቡ ይበሉ ነበር።",
    "18": "ዮሴፍም መልሶ እንዲህ አለው፦ የዚህ ትርጓሜው ይህ ነው ሶስቱ መሶብ ሶስት ቀን ነው፤",
    "19": "እስከ ሶስት ቀን ድረስ ፈርኦን ራስህን ከፍ ያደርጋል፥ በእንጨትም ላይ ይሰቅልሃል፤ ወፎችም ስጋህን ይበሉታል።",
    "20": "በሶስተኛውም ቀን ፈርኦን የተወለደበት ቀን ነበረ፥ ለሰራዊቱም ሁሉ ግብር አደረገ፤ የጠጅ አሳላፊዎቹን አለቃና የእንጀራ አበዛዎቹን አለቃ በአሽከሮቹ መካከል ከፍ አደረገ።",
    "21": "የጠጅ አሳለፊዎቹንም አለቃ ወደ ስፍራው መለሰው፥ ፅዋውንም በፈርኦን እጅ ሰጠ፤",
    "22": "የእንጀራ አበዛዎቹንም አለቃ ሰቀለው፥ ዮሴፍ እንደተረጎመላቸው።",
    "23": "የጠጅ አሳላፊዎች አለቃ ግን ዮሴፍን አላሰበውም፥ ረሳው እንጂ።"
}