{
    "1": "እንዲህም ሆነ ሰዎች በምድር ላይ መብዛት በጀመሩ ጊዜ ሴቶች ልጆች ተወለዱላቸው፤",
    "2": "የእግዚአብሔር ልጆችም የሰውን ሴቶች ልጆች መልካሞች እንደ ሆኑ አዩ፤ ከመረጡአቸውም ሁሉ ሚስቶችን ለራሳቸው ወሰዱ።",
    "3": "እግዚአብሔርም፦ መንፈሴ በሰው ላይ ለዘላለም አይኖርም፥ እርሱ ስጋ ነውና፤ ዘመኖቹም መቶ ሃያ አመት ይሆናሉ አለ።",
    "4": "በእነዚያ ወራት ኔፊሊም በምድር ላይ ነበሩ፤ ደግሞም ከዚያ በኋላ የእግዚአብሔር ልጆች የሰውን ሴቶች ልጆች ባገቡ ጊዜ ልጆችን ወለዱላቸው፤ እነርሱም በዱሮ ዘመን ስማቸው የታወቀ ሃያላን ሆኑ።",
    "5": "እግዚአብሔርም የሰው ክፉት በምድር ላይ እንደ በዛ፥ የልቡ አሳብ ምኞትም ሁልጊዜ ፈፅሞ ክፉ እንደ ሆነ አየ።",
    "6": "እግዚአብሔርም ሰውን በምድር ላይ በመፍጠሩ ተፀፀተ፥ በልቡም አዘነ።",
    "7": "እግዚአብሔርም፦ የፈጠርሁትን ሰው ከምድር ላይ አጠፋለሁ፥ ከሰው እስከ እንስሳ እስከ ተንቀሳቃሽም እስከ ሰማይ ወፍም ድረስ ስለ ፈጠርኋቸው ተፀፅቼአለሁና አለ።",
    "8": "ኖህ ግን በእግዚአብሔር ፊት ሞገስን አገኘ።",
    "9": "የኖህ ትውልድ እንዲህ ነው። ኖህም በትውልዱ ፃድቅ ፍፁምም ሰው ነበረ፤ ኖህ አካሄዱን ከእግዚአብሔር ጋር አደረገ።",
    "10": "ኖህም ሶስት ልጆችን ሴምን ካምን ያፌትንም ወለደ።",
    "11": "ምድርም በእግዚአብሔር ፊት ተበላሸች፤ ምድርም ግፍን ተሞላች።",
    "12": "እግዚአብሔርም ምድርን አየ፥ እነሆም ተበላሸች፤ ስጋን የለበሰ ሁሉ በምድር ላይ መንገዱን አበላሽቶ ነበርና።",
    "13": "እግዚአብሔርም ኖህን አለው፦ የስጋ ሁሉ ፍፃሜ በፊቴ ደርሶአል፤ ከእነርሱ የተነሳ ምድር በግፍ ተሞልታለችና፤ እኔም እነሆ ከምድር ጋር አጠፋቸዋለሁ።",
    "14": "ከጎፈር እንጨት መርከብን ለአንተ ስራ፤ በመርከቢቱም ጉርጆችን አድርግ፥ በውስጥም በውጭም በቅጥራን ለቅልቃት።",
    "15": "እርስዋንም እንዲህ ታደርጋታለህ፤ የመርከቢቱ ርዝመት ሶስት መቶ ክንድ፥ ወርድዋ አምሳ ክንድ፥ ከፍታዋ ሰላሳ ክንድ ይሁን።",
    "16": "ለመርከቢቱም መስኮትን ታደርጋለህ፤ ከቁመትዋም ክንድ ሙሉ ትተህ ጨርሳት፤ የመርከቢቱንም በር በጎንዋ አድርግ ታችኛውንም ሁለተኛውንም ሶስተኛውንም ደርብ ታደርግላታለህ።",
    "17": "እኔም እነሆ ከሰማይ በታች የህይወት ነፍስ ያለውን ስጋ ሁሉ ለማጥፋት በምድር ላይ የጥፋት ውሃን አመጣለሁ በምድር ያለው ሁሉ ይጠፋል።",
    "18": "ቃል ኪዳኔንም ከአንተ ጋር አቆማለሁ፤ ወደ መርከብም አንተ ልጆችህንና ሚስትህን የልጆችህንም ሚስቶች ይዘህ ትገባለህ።",
    "19": "ከአንተ ጋር በህይወት ይኖሩ ዘንድ ስጋ ካለው ከህያው ሁሉ ሁለት ሁለት እያደረግህ ወደ መርከብ ታገባለህ፤ ተባትና እንስት ይሁን።",
    "20": "ከወፍ እንደ ወገኑ፥ ከእንስሳም እንደ ወገኑ፥ ከምድር ተንቀሳቃሽም ሁሉ እንደ ወገኑ በህይወት ይኖሩ ዘንድ ሁለት ሁለት እየሆኑ ወደ አንተ ይግቡ።",
    "21": "ከሚበላውም መብል ሁሉ ለአንተ ውሰድ፥ ወደ አንተም ትሰበስባለህ፤ እርሱም ለአንተም ለእነርሱም መብል ይሆናል።",
    "22": "ኖህም እንዲሁ አደረገ፤ እግዚአብሔር እንዳዘዘው ሁሉ እንዲሁ አደረገ።"
}