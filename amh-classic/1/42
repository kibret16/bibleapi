{
    "1": "ያእቆብም በግብፅ እህል እንዳለ ሰማ፥ ያእቆብም ልጆቹን፦ ለምን እርስ በርሳችሁ ትተያያላችሁ? አላቸው።",
    "2": "እንዲህም አለ፦ እነሆ ስንዴ በግብፅ እንዲገኝ ሰምቼአለሁ፤ ወደዚያ ውረዱ፥ እንድንድንና እንዳንሞትም ከዚያ ሸምቱልን።",
    "3": "የዮሴፍም አስሩ ወንድሞቹ ስንዴን ከግብፅ ይሸምቱ ዘንድ ወረዱ፤",
    "4": "የዮሴፍን ወንድም ብንያምን ግን ያእቆብ ከወንድሞቹ ጋር አልሰደደውም፦ ምናልባት ክፉ እንዳያገኘው ብሎአልና።",
    "5": "የእስራኤልም ልጆች ለእህል ሸመታ ከመጡቱ ጋር ገቡ፤ በከነአን አገር ራብ ነበረና።",
    "6": "ዮሴፍም በምድር ላይ ገዥ ነበረ፥ እርሱም ለምድር ህዝብ ሁሉ ይሸጥ ነበር፤ የዮሴፍም ወንድሞች በመጡ ጊዜ በምድር ላይ በግምባራቸው ሰገዱለት።",
    "7": "ዮሴፍም ወንድሞቹን አይቶ አወቃቸው፤ ተለወጠባቸውም፥ ክፉ ቃልንም ተናገራቸው፦ እናንተ ከወዴት መጣችሁ? አላቸው። እነርሱም፦ ከከነአን ምድር እህል ልንሸምት የመጣን ነን አሉት።",
    "8": "ዮሴፍም ወንድሞቹን አወቃቸው፥ እነርሱ ግን አላወቁትም፤",
    "9": "ዮሴፍም ስለ እነርሱ አይቶት የነበረውን ህልም አሰበ። እንዲህም አላቸው፦ እናንተ ሰላዮች ናችሁ፤ የምድሩን እራቁትነት ልታዩ መጥታችኋል።",
    "10": "እነርሱም አሉት፦ ጌታችን ሆይ አይደለም፤ ባርያዎችህስ ስንዴን ሊገዙ መጥተዋል፤",
    "11": "እኛ ሁላችን የአንድ ሰው ልጆች ነን፤ እኛ እውነተኞች ነን፥ ባርያዎችህስ ሰላዩች አይደሉም።",
    "12": "እርሱም አላቸው፦ አይደለም፤ ነገር ግን የአገሩን እራቁትነት ልታዩ መጥታችኋል።",
    "13": "እነርሱም አሉ፦ ባርያዎችህ አስራ ሁለት ወንድማማች በከነአን ምድር የአንድ ሰው ልጆች ነን፤ ታናሹም እነሆ ዛሬ ከአባታችን ጋር ነው፥ አንዱም ጠፍቶአል።",
    "14": "ዮሴፍም አላቸው። እናንተ ሰላዮች ናችሁ ብዬ የተናገርኋችሁ ይህ ነው፤",
    "15": "በዚህ ትፈተናላችሁ፤ ታናሽ ወንድማችሁ ካልመጣ በቀር የፈርኦንን ህይወት ከዚህ አትወጡም።",
    "16": "እውነትን የምትናገሩ ከሆነ ነገራችሁ ይፈተን ዘንድ ከእናንተ አንዱን ስደዱ፥ ወንድማችሁንም ይዞ ይምጣ፥ እናንተም ታስራችሁ ተቀመጡ፤ ይህ ካልሆነ የፈርኦንን ህይወት ሰላዮች ናችሁ።",
    "17": "ሶስት ቀን ያህል በግዞት ቤት ጨመራቸው።",
    "18": "በሶስተኛውም ቀን ዮሴፍ እንዲህ አላቸው፦ ትድኑ ዘንድ ይህን አድርጉ፤ እኔ እግዚአብሔርን እፈራለሁና።",
    "19": "እናንተ የታመናችሁ ከሆናችሁ ከእናንት አንዱ ወንድማችሁ በግዞታችሁ ቤት ይታሰር፤ እናንተ ግን ሂዱ፥ እህሉንም ለቤታችሁ ራብ ውሰዱ፤",
    "20": "ታናሹንም ወንድማችሁን ወደ እኔ ይዛችሁ ኑ፤ ነገራችሁም የታመነ ይሆናልና አትሞቱም። እንዲህም አደረጉ።",
    "21": "እነርሱም እርስ በርሳቸው እንዲህ ተባባሉ፦ በእውነት ወንድማችንን በድለናል፥ እኛን በማማጠን ነፍሱ ስትጨነቅ አይተን አልሰማነውምና፤ ስለዚህ ይህ መከራ መጣብን።",
    "22": "ሮቤልም መልሶ እንዲህ አላቸው፦ ብላቴናውን አትበድሉ ብያችሁ አልነበረምን? እኔም አልሰማችሁኝም፤ ስለዚህ እነሆ አሁን ደሙ ይፈላለገናል።",
    "23": "እነርሱም ዮሴፍ ነገራቸውን እንደሚሰማባቸው አላወቁም፥ በመካከላቸው አስተርጓሚ ነበረና።",
    "24": "ከእነርሱም ዘወር ብሎ አለቀሰ፤ ደግሞም ወደ እነርሱ ተመልሶ ተናገራቸው፥ ስምኦንንም ከእነርሱ ለይቶ ወሰዶ በፊታቸው አሰረው።",
    "25": "ዮሴፍም አይበታቸውን እህል ይሞሉት ዘንድ አዘዘ፤ የእየራሳቸውንም ብር በእየአይበታቸው ይመልሱት ዘንድ ደግሞም የመንገድ ስንቅ ይሰጡአቸው ዘንድ አዘዘ። እንዲሁም ተደረገላቸው።",
    "26": "እነርሱም እህሉን በአህዮቻቸው ላይ ጫኑ፥ ከዚያም ተነስተው ሄዱ።",
    "27": "ከእነርሱም አንዱ ባደሩበት ስፍራ ለአህያው ገፈራን ይሰጥ ዘንድ አይበቱን ሲፈታ ብሩን አየ፥ እነሆም በአይበቱ አፍ ላይ ነበረች።",
    "28": "ለወንድሞቹም። ብሬ ተመለሰችልኝ፥ እርስዋም በአይበቴ አፍ እነኋት አላቸው። ልባቸውም ደነገጠ፥ እየተንቀጠቀጡም እርስ በርሳቸው ተባባሉ፦ እግዚአብሔር ያደረገብን ይህ ምንድር ነው?",
    "29": "ወደ አባታቸውም ወደ ያእቆብ ወደ ከነአን ምድር መጡ፥ የደረሰባቸውንም ነገር ሁሉ እንዲህ ብለው አወሩ፦",
    "30": "የአገሩ ጌታ የሆነው ሰው በክፉ ንግግር ተናገረን፥ የምድሪቱም ሰላዮች አስመሰለን።",
    "31": "እኛም እንዲህ አልነው፦ እውነተኞች ሰዎች ነን እንጂ ሰላዮች አይደለንም፤",
    "32": "እኛ የአባታችን ልጆች አስራ ሁለት ወንድማማች ነን፤ አንዱ ጠፍቶአል፥ ታናሹም በከነአን ምድር ዛሬ ከአባታችን ጋር አለ።",
    "33": "የአገሩም ጌታ ያ ሰው እንዲህ አለን፦ የታመናችሁ ሰዎች ከሆናችሁ በዚህ አውቃለሁ፤ አንደኛውን ወንድማችሁን ከእኔ ጋር ተዉት፥ ለቤታችሁም ራብ እህልን ወስዳችሁ ሂዱ፤",
    "34": "ታናሹንም ወንድማችሁን አምጡልኝ፥ እውነተኞች እንጂ ሰላዮች አለመሆናችሁንም በዚህ አውቀዋለሁ፤ ወንድማችሁንም እሰጣችኋለሁ፥ እናንተም በምድሩ ትነግዳላችሁ።",
    "35": "እንዲህም ሆነ፤ አይበታቸውን በፈቱ ጊዜ እነሆ ከእነርሱ እያንዳንዳቸው ብራቸውን በእየአይበታቸው ተቋጥሮ አገኙት፤ እነርሱም አባታቸውም የብራቸውን ቁጥራት አይተው ፈሩ።",
    "36": "አባታቸው ያእቆብም እንዲህ አላቸው፦ ልጅ አልባ አስቀራችሁኝ፤ ዮሴፍ የለም፥ ስምኦንም የለም፥ ብንያምንም ትወስዱብኛላችሁ፤ ይህ ሁሉ በእኔ ላይ ደረሰ።",
    "37": "ሮቤልም አባቱን አለው፦ ወደ አንተ መልሼ ያላመጣሁት እንደ ሆነ ሁለቱን ልጆቼን ግደል፤ እርሱን በእጄ ስጠኝ፥ እኔም ወደ አንተ እመልሰዋለሁ።",
    "38": "እርሱም አለ፦ ልጄ ከእናንተ ጋር አይወርድም፤ ወንድሙ ሞቶ እርሱ ብቻ ቀርቶአልና፤ በምትሄዱበት መንገድ ምናልባት ክፉ ነገር ቢያገኘው ሽምግልናዬን በህዘን ወደ መቃብር ታወርዱታላችሁ።"
}