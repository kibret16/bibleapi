{
    "1": "ከዚህ ነገር በኋላም የእግዚአብሔር ቃል በራእይ ወደ አብራም መጣ፥ እንዲህ ሲል፦ አብራም ሆይ፥ አትፍራ እኔ ለአንተ ጋሻህ ነኝ፤ ዋጋህም እጅግ ታላቅ ነው።",
    "2": "አብራምም፦ አቤቱ እግዚአብሔር ሆይ፥ ምንን ትሰጠኛለህ? እኔም ያለ ልጅ እሄዳለሁ፤ የቤቴም መጋቢ የደማስቆ ሰው ይህ ኤሊኤዘር ነው አለ።",
    "3": "አብራምም፦ ለእኔ ዘር አልሰጠኸኝም፤ እነሆም፥ በቤቴ የተወለደ ሰው ይወርሰኛል አለ።",
    "4": "እነሆም፥ የእግዚአብሔር ቃል እንዲህ ሲል መጣለት፦ ይህ አይወርስህም፤ ነገር ግን ከጉልበትህ የሚወጣው ይወርስሃል።",
    "5": "ወደ ሜዳም አወጣውና፦ ወደ ሰማይ ተመልከት፥ ከዋክብትንም ልትቆጥራቸው ትችል እንደ ሆነ ቁጠር አለው። ዘርህም እንደዚሁ ይሆናል አለው።",
    "6": "አብራምም በእግዚአብሔር አመነ፥ ፅድቅም ሆኖ ተቆጠረለት።",
    "7": "ይህችን ምድር ትወርሳት ዘንድ እንድሰጥህ ከከለዳውያን ኡር ያወጣሁህ እግዚአብሔር እኔ ነኝ አለው።",
    "8": "አቤቱ እግዚአብሔር ሆይ፥ እንድወርሳት በምን አውቃለሁ? አለ።",
    "9": "እርሱም፦ የሶስት አመት ጊደር፥ የሶስት አመት ፍየልም፥ የሶስት አመት በግም፥ ዋኖስም፥ ርግብም ያዝልኝ አለው።",
    "10": "እነዚህንም ሁሉ ወሰደለት፥ በየሁለትም ከፈላቸው፥ የተከፈሉትንም በየወገኑ ትይዩ አደረጋቸው፤ ወፎችን ግን አልከፈለም።",
    "11": "አሞራዎችም በስጋው ላይ ወረዱ፥ አብራምም አበረራቸው።",
    "12": "ፀሃይም በገባች ጊዜ በአብራም ከባድ እንቅልፍ መጣበት፤ እነሆም፥ ድንጋጤና ታላቅ ጨለማ ወደቀበት፤",
    "13": "አብራምንም አለው፦ ዘርህ ለእርሱ ባልሆነች ምድር ስደተኞች እንዲሆኑ በእርግጥ እወቅ፤ ባርያዎች አድርገውም አራት መቶ አመት ያስጨንቋቸዋል።",
    "14": "ደግሞም በባርነት በሚገዙአቸው ህዝብ ላይ እኔ እፈርዳለሁ፤ ከዚያም በኋላ በብዙ ከብት ይወጣሉ።",
    "15": "አንተ ግን ወደ አባቶችህ በሰላም ትሄዳለህ፤ በመልካም ሽምግልና ትቀበራለህ።",
    "16": "በአራተኛው ትውልድ ግን ወደዚህ ይመለሳሉ፤ የአሞራውያን ሃጢአት ገና አልተፈፀመምና።",
    "17": "ፀሃይም በገባች ጊዜ ታላቅ ጨለማ ሆነ፤ የምድጃ ጢስና የእሳት ነበልባል በዚያ በተከፈለው መካከል አለፈ።",
    "18": "በዚያ ቀን እግዚአብሔር ለአብራም እንዲህ ብሎ ቃል ኪዳን አደረገ፦ ከግብፅ ወንዝ ጀምሮ እስከ ትልቁ ወንዝ እስከ ኤፍራጥስ ወንዝ ድረስ ይህችን ምድር ለዘርህ ሰጥቼአለሁ፤",
    "19": "ቄናውያንን ቄኔዛውያንንም",
    "20": "ቀድሞናውያንንም ኬጢያውያንንም",
    "21": "ፌርዛውያንንም ራፋይምንም አሞራውያንንም ከነአናውያንንም ጌርጌሳውያንንም ኢያቡሳውያንንም።"
}