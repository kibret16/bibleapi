{
    "1": "እግዚአብሔርም ኖህን፥ በመርከብም ከእርሱ ጋር የነበረውን አራዊቱን ሁሉ፥ እንስሳውንም ሁሉ አሰበ፤ እግዚአብሔርም በምድር ላይ ነፋስን አሳለፈ፥ ውሃውም ጎደለ፤",
    "2": "የቀላዩም ምንጮች የሰማይም መስኮቶች ተደፈኑ፥ ዝናብም ከሰማይ ተከለከለ፤",
    "3": "ውሃውም ከምድር ላይ እያደር እያደር ቀለለ፥ ከመቶ አምሳ ቀንም በኋላ ውሃው ጎደለ።",
    "4": "መርከቢቱም በሰባተኛው ወር ከወሩም በአስራ ሰባተኛው ቀን በአራራት ተራሮች ላይ ተቀመጠች።",
    "5": "ውሃውም እስከ አስረኛው ወር ድረስ ይጎድል ነበር፤ በአስረኛው ወር ከወሩም በመጀመሪያው ቀን የተራሮቹ ራሶች ተገለጡ።",
    "6": "ከአርባ ቀንም በኋላ ኖህ የሰራውን የመርከቢቱን መስኮት ከፈተ፥",
    "7": "ቁራንም ሰደደው፤ እርሱም ወጣ፤ ውሃው ከምድር ላይ እስኪደርቅ ድረስ ወዲያና ወዲህ ይበር ነበር።",
    "8": "ርግብንም ውሃው ከምድር ፊት ቀልሎ እንደ ሆነ እንድታይ ከእርሱ ዘንድ ሰደዳት።",
    "9": "ነገር ግን ርግብ እግርዋን የምታሳርፍበት ስፍራ አላገኘችም፥ ወደ እርሱም ወደ መርከብ ተመለሰች፥ ውሃ በምድር ላይ ሁሉ ስለ ነበረ፤ እጁን ዘረጋና ተቀበላት፥ ወደ እርሱም ወደ መርከብ ውስጥ አገባት።",
    "10": "ከዚያም በኋላ ደግሞ እስከ ሰባት ቀን ቆየ፤ ርግብንም እንደ ገና ከመርከብ ሰደደ።",
    "11": "ርግብም በማታ ጊዜ ወደ እርሱ ተመለሰች፤ በአፍዋም እነሆ የለመለመ የወይራ ቅጠል ይዛ ነበር። ኖህም ከምድር ላይ ውሃ እንደ ቀለለ አወቀ።",
    "12": "ደግሞ እስከ ሰባት ቀን ቆየ፤ ርግብንም ሰደዳት ዳግመኛም ወደ እርሱ አልተመለሰችም።",
    "13": "በኖህ እድሜ በስድስት መቶ አንድ አመት በመጀመሪያው ወር ከወሩም በመጀመሪያው ቀን ውሃው ከምድር ላይ ደረቀ፤ ኖህም የመርከቢቱን ክዳን አነሳ፥ እነሆም፥ ውሃው ከምድር ፊት እንደ ደረቀ አየ።",
    "14": "በሁለተኛውም ወር ከወሩም በሃያ ሰባተኛው ቀን ምድር ደረቀች።",
    "15": "እግዚአብሔርም ለኖህ እንዲህ ብሎ ነገረው፦",
    "16": "አንተ ሚስትህንና ልጆችህን የልጆችህንም ሚስቶች ይዘህ ከመርከብ ውጣ።",
    "17": "ከአንተ ጋር ያሉትን አራዊት ሁሉ፥ ስጋ ያላቸውን ሁሉ፥ ወፎችንና እንስሶችን ሁሉ፥ በምድር ላይ የሚንቀሳቀሱትንም ሁሉ ከአንተ ጋር አውጣቸው፤ በምድር ላይ ይርመስመሱ፥ ይዋለዱ፥ በምድርም ላይ ይብዙ።",
    "18": "ኖህም ልጆቹንና ሚስቱን የልጆቹንም ሚስቶች ይዞ ወጣ፤",
    "19": "አራዊት ሁሉ፥ ተንቀሳቃሾች ሁሉ፥ ወፎችም ሁሉ፥ በምድር ላይ የሚርመሰምሰው ሁሉ በየዘመዳቸው ከመርከብ ወጡ።",
    "20": "ኖህም ለእግዚአብሔር መሰውያውን ሰራ፥ ከንፁህም እንስሳ ሁሉ ከንፁሃን ወፎችም ሁሉ ወሰደ፥ በመሰውያውም ላይ መስዋእትን አቀረበ።",
    "21": "እግዚአብሔርም መልካሙን መአዛ አሸተተ፤ እግዚአብሔርም በልቡ አለ፦ ምድርን ዳግመኛ ስለ ሰው አልረግምም፥ የሰው ልብ አሳብ ከታናሽነቱ ጀምሮ ክፉ ነውና፤ ደግሞም ከዚህ ቀድሞ እንዳደረግሁት ህያዋንን ሁሉ እንደ ገና አልመታም።",
    "22": "በምድር ዘመን ሁሉ መዝራትና ማጨድ፥ ብርድና ሙቀት፥ በጋና ክረምት፥ ቀንና ሌሊት አያቋርጡም።"
}