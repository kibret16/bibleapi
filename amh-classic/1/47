{
    "1": "ዮሴፍም ገባ ለፈርኦንም ነገረው እንዲህ ብሎ፦ አባቴና ወንድሞቼ በጎቻቸውም ላሞቻቸውም ያላቸውም ሁሉ ከከነአን ምድር ወጡ፤ እነርሱም እነሆ በጌሴም ምድር ናቸው።",
    "2": "ከወንድሞቹም አምስት ሰዎችን ወስዶ በፈርኦን ፊት አቆማቸው።",
    "3": "ፈርኦንም ወንድሞቹን፦ ስራችሁ ምንድር ነው? አላቸው። እነርሱም ፈርኦንን፦ እኛ ባርያዎችህ፥ እኛም አባቶቻችንም፥ በግ አርቢዎች ነን አሉት።",
    "4": "ፈርኦንንም እንዲህ አሉት፦ በምድር ልንቀመጥ በእንግድነት መጣን፥ የባርያዎችህ በጎች የሚሰማሩበት ስፍራ የለምና፤ ራብ በከነአን ምድር እጅግ ፀንቶአልና፤ አሁንም ባርያዎችህ በጌሴም ምድር እንድንቀመጥ እንለምንሃለን።",
    "5": "ፈርኦንም ዮሴፍን ተናገረው እንዲህ ብሎ፦ አባትህና ወንድሞችህ መጥተውልሃል፤",
    "6": "የግብፅ ምድር በፊትህ ናት፤ በመልካሙ ምድር አባትህንና ወንድሞችህን አኑራቸው፤ በጌሴም ምድር ይኑሩ፤ ከእነርሱም ውስጥ እውቀት ያላቸውን ሰዎች ታውቅ እንደ ሆነ በእንስሶቼ ላይ አለቆች አድርጋቸው።",
    "7": "ዮሴፍም ያእቆብን አባቱን አስገብቶ በፈርኦን ፊት አቆመው፤ ያእቆብም ፈርኦንን ባረከው።",
    "8": "ፈርኦንም ያእቆብን፦ የእድሜህ ዘመን ስንት አመት ነው? አለው።",
    "9": "ያእቆብም ለፈርኦን አለው፦ የእንግድነቴ ዘመን መቶ ሰላሳ አመት ነው፤ የህይወቴ ዘመኖች ጥቂትም ክፉም ሆኑብኝ፥ አባቶቼ በእንግድነት የተቀመጡበትንም ዘመን አያህሉም።",
    "10": "ያእቆብም ፈርኦንን ባረከው ከፈርኦንም ፊት ወጣ።",
    "11": "ዮሴፍም አባቱንና ወንድሞቹን አኖረ፥ ፈርኦን እንዳዘዘም በግብፅ ምድር በተሻለችው በራምሴ ምድር ጉልትን ሰጣቸው።",
    "12": "ዮሴፍም ለአባቱና ለወንድሞቹ ለአባቱም ቤተ ሰዎች ሁሉ እንደ ልጆቻቸው መጠን እህል ሰጣቸው።",
    "13": "በምድርም ሁሉ እህል አልነበረም፥ ራብ እጅግ ፀንቶአልና፤ ከራብም የተነሳ የግብፅ ምድርና የከነአን ምድር ተጎዳ።",
    "14": "ዮሴፍም ከግብፅ ምድርና ከከነአን ምድር በእህል ሸመት የተገኘውን ብሩን ሁሉ አከማቸ፤ ዮሴፍም ብሩን ወደ ፈርኦን ቤት አስገባው።",
    "15": "ብሩም በግብፅ ምድርና በከነአን ምድር አለቀ፤ የግብፅ ሰዎችም ሁሉ ወደ ዮሴፍ መጡ እንዲህ ሲሉ፦ እንጀራ ስጠን ስለ ምን በፊትህ እንሞታለን? ብሩ አልቆብናልና።",
    "16": "ዮሴፍም፦ ከብቶቻችሁን አምጡልኝ፤ ብር ካለቀባችሁ በከብቶቻችሁ ፋንታ እህል እሰጣችኋለሁ አለ።",
    "17": "ከብቶቻቸውንም ወደ ዮሴፍ አመጡ፥ ዮሴፍም በፈረሶቻቸው በበጎቻቸውም በላሞቻቸውም በአህዮቻቸውም ፋንታ እህልን ሰጣቸው በዚያች አመትም ስለ ከብቶቻቸው ሁሉ ፋንታ እህልን መገባቸው።",
    "18": "አመቱም ተፈፀመ፤ በሁለተኛውም አመት ወደ እርሱ መጥተው እንዲህ አሉት፦ እኛ ከጌታችን አንሰውርም፤ ብሩ በፍፁም አለቀ፥ ከብታችንም ከጌታችን ጋር ነው፤ ከሰውነታችንና ከምድራችን በቀር በጌታችን ፊት አንዳች የቀረ የለም፤",
    "19": "እኛ በፊትህ ስለ ምን እንሞታለን? ምድራችንስ ስለ ምን ትጠፋለች? እኛንም ምድራችንንም በእህል ግዛን፥ እኛም ለፈርኦን ባርያዎች እንሁን፥ ምድራችንም ለእርሱ ትሁን እኛ እንድንድን እንዳንሞትም ምድራችንም እንዳትጠፋ ዘር ስጠን።",
    "20": "ዮሴፍም የግብፅን ምድር ሁሉ ለፈርኦን ገዛ፥ የግብፅ ሰዎች ሁሉ ራብ ስለ ፀናባቸው ርስታቸውን ሸጠዋልና ምድሪቱ ለፈርኦን ሆነች።",
    "21": "ህዝቡንም ሁሉ ከግብፅ ዳርቻ አንስቶ እስከ ሌላው ዳርቻዋ ድረስ ባርያዎች አደረጋቸው።",
    "22": "የካህናትን ምድር ብቻ አልገዛም፥ ካህናቱ ከፈርኦን ዘንድ ድርጎ ያገኙ ነበርና፥ ፈርኦንም የሰጣቸውን ድርጎ ይበሉ ነበር፤ ስለዚህም ምድራቸውን አልሸጡም።",
    "23": "ዮሴፍም ህዝቡን እንዲህ አለ፦ እነሆ ዛሬ እናንተንና ምድራችሁን ለፈርኦን ገዝቻችኋለሁ፤ ዘር ውሰዱና ምድሪቱን ዝሩ፤",
    "24": "በመከርም ጊዜ ፍሬውን ከአምስት እጅ አንዱን እጅ ለፈርኦን ስጡ አራቱም እጅ ለእናንተ ለራሳችሁ፥ ለእርሻው ዘርና ለእናንተ ምግብ፥ ለቤተ ሰዋችሁና ለህፃናቶቻችሁም ሲሳይ ይሁን።",
    "25": "እነርሱም፦ አንተ አዳነኸን፤ በጌታችን ፊት ሞገስን አናግኝ፥ ለፈርኦንም ባርያዎች እንሆናለን አሉት።",
    "26": "ዮሴፍም ለፈርኦን ካልሆነችው ከካህናቱ ምድር በቀር አምስተኛው እጅ ለፈርኦን እንዲሆን በግብፅ ምድር እስከ ዛሬ ድረስ ህግ አደረጋት።",
    "27": "እስራኤልም በግብፅ ምድር በጌሴም አገር ተቀመጠ ገዙአትም፥ ረቡ፥ እጅግም በዙ።",
    "28": "ያእቆብም በግብፅ ምድር አስራ ሰባት አመት ተቀመጠ፤ የያእቆብም ሙላው የህይወቱ ዘመን መቶ አርባ ሰባት አመት ነው።",
    "29": "የእስራኤልም የሞቱ ቀን ቀረበ፤ ልጁን ዮሴፍንም ጠርቶ እንዲህ አለው፦ በፊትህ ሞገስን አግኝቼ እንደ ሆንሁ እጅህን ከጭኔ በታች አድርግ፥ በግብፅ ምድርም እንዳትቀብረኝ ምህረትንና እውነትን አድርግልኝ ፤",
    "30": "ከአባቶቼም ጋር በተኛሁ ጊዜ ከግብፅ ምድር አውጥተህ ትወስደኛለህ፥ በመቃብራቸውም ትቀብረኛለህ። እርሱም፦ እንደ ቃልህ አደርጋለሁ አለ።",
    "31": "እርሱም፦ ማልልኝ አለው። ዮሴፍም ማለለት፤ እስራኤልም በአልጋው ራስ ላይ ሰገደ።"
}