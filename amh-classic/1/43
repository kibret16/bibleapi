{
    "1-2": "ራብም በምድር ፀና። ከግብፅም ያመጡትን እህል በልተው ከፈፀሙ በኋላ አባታቸው፦ እንደ ገና ሂዱ፤ ጥቂት እህል ሸምቱልን አላቸው።",
    "3": "ይሁዳም እንዲህ አለው፦ ያ ሰው፦ ወንድማችሁ ከእናንተ ጋር ካልሆነ ፊቴን አታዩም ብሎ በብርቱ ቃል አስጠነቀቀን።",
    "4": "ወንድማችንን ከእኛ ጋር ብትሰድደው እንወርዳለን፥ እህልም እንሸምትልሃለን፤",
    "5": "ባትሰድደው ግን አንሄድም፤ ያ ሰው፦ ወንድማችሁ ከእናንተ ጋር ካልሆነ ፊቴን አታዩም ብሎናልና።",
    "6": "እስራኤልም አላቸው፦ ለምን በደላችሁኝ? ለዚያውስ፦ ሌላ ወንድም አለን ብላችሁ ለምን ነገራችሁት?",
    "7": "እነርሱም አሉ፦ ያ ሰው ስለ እኛና ስለ ወገናችን ፈፅሞ ጠየቀን እንዲህም አለን፦ አባታችሁ ገና በህይወት ነው? ወንድምስ አላችሁን? እኛም እንደዚሁ እንደ ጥያቄው መለስንለት፤ በውኑ፦ ወንድማችሁን አምጡ እንዲለን እናውቅ ነበርነን?",
    "8": "ይሁዳም አባቱን እስራኤልን አለው፦ እኛና አንተ ልጆቻችንም ደግሞ እንድንድን እንዳንሞትም ብላቴናውን ከእኔ ጋር ስደደው፥ እኛም ተነስተን እንሄዳለን።",
    "9": "እኔ ስለ እርሱ እዋሳለሁ ከእጄ ትሻዋለህ፤ ወደ አንተ ባላመጣው፥ በፊትህም ባላቆመው፥ በዘመናት ሁሉ አንተን የበደልሁ ልሁን።",
    "10": "ባንዘገይስ ኖሮ አሁን ሁለተኛ ጊዜ በተመለስን ነበር።",
    "11": "እስራኤልም አባታቸው እንዲህ አላቸው፦ ነገሩ እንዲህ ከሆነስ ይህንን አድርጉ፤ ከተመሰገነው ከምድሩ ፍሬ በአይበታችሁ ይዛችሁ ሂዱ፥ ለዚያም ሰው እጅ መንሻ፥ ጥቂት በለሳን፥ ጥቂት ማር፥ ሽቱ፥ ከርቤ፥ ተምር፥ ለውዝ ውሰዱ።",
    "12": "ብሩን በአጠፌታ አድርጋችሁ በእጃችሁ ውሰዱ በአይበታችሁ አፍ የተመለሰውንም ብር መልሳችሁ ውሰዱ ምናልባት በስህተት ይሆናል።",
    "13": "ወንድማችሁንም ውሰዱ፥ ተነስታችሁም ወደዚያ ሰው ተመለሱ።",
    "14": "ሁሉን የሚችል አምላክም ሌላውን ወንድማችሁንና ብንያምን ከእናንተ ጋር ይሰድድ ዘንድ በዚያ ሰው ፊት ምህረትን ይስጣችሁ፤ እኔም ልጆቼን እንዳጣሁ አጣሁ።",
    "15": "ሰዎቹም በእጃቸው ያችን እጅ መንሻና አጠፌታውን ብር ብንያምንም ወሰዱ፤ ተነስተውም ወደ ግብፅ ወረዱ፥ በዮሴፍም ፊት ቆሙ።",
    "16": "ዮሴፍም ብንያምን ከእነርሱ ጋር ባየው ጊዜ የቤቱን አዛዥ እንዲህ ብሎ አዘዘው፦ እነዚያን ሰዎች ወደ ቤት አስገባቸው፥ እርድም እረድ አዘጋጅም፥ እነዚያ ሰዎች በእኩለ ቀን ከእኔ ጋር ይበላሉና።",
    "17": "ያ ሰውም ዮሴፍ እንዳለው አደረገ፤ ያ ሰውም ሰዎቹን ወደ ዮሴፍ ቤት አስገባ።",
    "18": "እነርሱም ወደ ዮሴፍ ቤት ስለ ገቡ ፈሩ፤ እንዲህም አሉ፦ በአይበታችን ቀድሞ ስለ ተመለሰው ብር ሊተነኮልብን ሊወድቅብንም፥ እኛንም በባርነት ሊገዛ አህዮቻችንንም ሊወስድ ወደዚህ አስገባን።",
    "19": "ወደ ዮሴፍ ቤት አዛዥም ቀረቡ፥ በቤቱም ደጅ ተናገሩት፥",
    "20": "እንዲህም አሉት፦ ጌታዬ ሆይ፥ ቀድሞ እህልን ልንሸምት ወርደን ነበር፤",
    "21": "ወደምናድርበትም ስፍራ በደረስን ጊዜ አይበታችንን ከፈትን፥ እነሆም፥ የእያንዳንዱ ሰው ብር በየአይበቱ አፍ እንደ ሚዛኑ ብራችን ነበረ፤ አሁንም በእጃችን መለስነው።",
    "22": "እህል እንሸምትበት ዘንድ ሌላም ብር በእጃችን አመጣን፤ ብራችንንም በአይበታችን ማን እንደ ጨመረው አናውቅም።",
    "23": "እርሱም አላቸው፦ ሰላም ለእናንተ ይሁን፥ አትፍሩ፤ አምላካችሁና የአባታችሁ አምላክ በአይበታችሁ የተሰወረ ገንዘብ ሰጣችሁ፤ ብራችሁስ ደርሶኛል።",
    "24": "ስምኦንንም አወጣላቸው። ሰውየውም እነዚያን ስዎች ወደ ዮሴፍ ቤት አስገባቸው፤ ውሃ አመጣላቸው፥ እግራቸውንም ታጠቡ፤ ለአህዮቻቸው አበቅ ሰጣቸው።",
    "25": "ዮሴፍም በእኩለ ቀን እስኪገባ ድረስ እነርሱ እጅ መንሻቸውን አዘጋጁ፥ ከዚያ እንጀራን እንደሚበሉ ሰምተዋልና።",
    "26": "ዮሴፍም ወደ ቤቱ በገባ ጊዜ በእጃቸው ያለውን እጅ መንሻ በቤት ውስጥ አቀረቡለት፥ ወደ ምድርም ወድቀው ሰገዱለት።",
    "27": "እርሱም ደህንነታቸውን ጠየቃቸው፥ እንዲህም አለ፦ የነገራችሁኝ ሽማግሌ አባታችሁ ደህና ነውን? ገና በህይወት አለን?",
    "28": "እነርሱም አሉት፦ ባርያህ አባታችን ደህና ነው፤ ገና በህይወት አለ። አጎንብሰውም ሰገዱለት።",
    "29": "አይኑንም አንስቶ የእናቱን ልጅ ብንያምን አየው፥ እርሱም አለ፦ የነገራችሁኝ ታናሽ ወንድማችሁ ይህ ነውን? እንዲህም አለው፦ ልጄ ሆይ፥ እግዚአብሔር ይባርክህ።",
    "30": "ዮሴፍም ቸኮለ፥ አንጀቱ ወንድሙን ናፍቆታልና፤ ሊያለቅስም ወደደ፤ ወደ እልፍኙም ገብቶ ከዚያ አለቀሰ።",
    "31": "ፊቱንም ታጥቦ ወጣ፥ ልቡንም አስታግሶ፦ እንጀራ አቅርቡ አለ።",
    "32": "ለእርሱም ለብቻው አቀረቡ፥ ለእነርሱም ለብቻቸው፥ ከእርሱ ጋር ለሚበሉት ለግብፅ ሰዎችም ለብቻቸው፤ የግብፅ ሰዎች ከእብራውያን ጋር መብላት አይሆንላቸውምና፥ ይህ ለግብፅ ሰዎች እንደ መርከስ ነውና።",
    "33": "በፊቱም በኩሩ እንደ ታላቅነቱ ታናሹም እንደ ታናሽነቱ ተቀመጡ፤ ሰዎቹም እርስ በርሳቸው ተደነቁ።",
    "34": "በፊቱም ካለው መብል ፈንታቸውን አቀረበላቸው፤ የብንያምም ፈንታ ከሁሉ አምስት እጅ የሚበልጥ ነበረ። እነርሱም ጠጡ ከእርሱም ጋር ደስ አላቸው።"
}