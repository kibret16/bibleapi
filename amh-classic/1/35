{
    "1": "እግዚአብሔርም ያእቆብን አለው፦ ተነስተህ ወደ ቤቴል ውጣ፥ በዚያም ኑር፤ ከወንድምህ ከኤሳው ፊት በሸሸህ ጊዜ ለተገለጠልህ ለእግዚአብሔርም መሰውያውን አድርግ።",
    "2": "ያእቆብም ለቤተ ሰቡና ከእርሱ ጋር ላሉት ሁሉ እንዲህ አለ፦ እንግዶቹን አማልክት ከመካከላችሁ አስወግዱ፥ ንፁሃንም ሁኑ፥ ልብሳችሁንም ለውጡ፤",
    "3": "ተነስተንም ወደ ቤቴል እንውጣ፤ በዚያም በመከራዬ ጊዜ ለሰማኝ፥ በሄድሁበትም መንገድ ከእኔ ጋር ለነበረው ለእግዚአብሔር መሰውያን አደርጋለሁ።",
    "4": "በእጃቸው ያሉትንም እንግዶችን አማልክት ሁሉ በጆሮአቸውም ያሉትን ጉትቾች ለያእቆብ ሰጡት፤ ያእቆብም በሴኬም አጠገብ ካለችው የአድባር ዛፍ በታች ቀበራቸው።",
    "5": "ተነስተውም ሄዱ፤ የእግዚአብሔርም ፍርሃት በዙሪያቸው ባሉት ከተሞች ሁሉ ወደቀ፥ የያእቆብንም ልጆች ለማሳደድ አልተከተሉአቸውም።",
    "6": "ያእቆብም፥ እርሱ ከእርሱ ጋርም የነበሩት ሰዎች ሁሉ፥ በከነአን ምድር ወዳለችው ወደ ሎዛ መጡ፤ እርስዋም ቤቴል ናት።",
    "7": "በዚያም መሰውያውን ሰራ፥ የዚያንም ቦታ ስም ኤልቤቴል ብሎ ጠራው፤ እርሱ ከወንድሙ ፊት በሸሸበት ጊዜ እግዚአብሔር በዚያ ተገልጦለት ነበርና።",
    "8": "የርብቃ ሞግዚት ዲቦራም ሞተች፥ በቤቴልም ከአድባር ዛፍ በታች ተቀበረች፤ ስሙም አሎንባኩት ተብሎ ተጠራ።",
    "9": "እግዚአብሔርም ለያእቆብ ከሁለት ወንዞች መካከል ከሶርያ ከተመለሰ በኋላ እንደ ገና ተገለጠለት፥ ባረከውም።",
    "10": "እግዚአብሔርም፦ ስምህ ያእቆብ ነው፤ ከእንግዲህም ወዲህ ስምህ ያእቆብ ተብሎ አይጠራ፥ ስምህ እስራኤል ይባል እንጂ አለ፤ ስሙንም እስራኤል ብሎ ጠራው።",
    "11": "እግዚአብሔርም አለው፦ ሁሉን ቻይ አምላክ እኔ ነኝ፤ ብዛ፥ ተባዛም፤ ህዝብና የአህዛብ ማህበር ከአንተ ይሆናል፥ ነገስታትም ከጉልበትህ ይወጣሉ።",
    "12": "ለአብርሃምና ለይስሃቅም የሰጠኋትን ምድር ለአንተ እሰጣለሁ፥ ከአንተም በኋላ ለዘርህ ምድሪቱን እሰጣለሁ።",
    "13": "እግዚአብሔርም ከእርሱ ጋር ከተነጋገረበት ስፍራ ወደ ላይ ወጣ።",
    "14": "ያእቆብም እግዚአብሔር ከእርሱ ጋር በተነጋገረበት ቦታ የድንጋይ ሃውልት ተከለ፤ የመጠጥ መስዋእትንም በእርሱ ላይ አፈሰሰ፥ ዘይትንም አፈሰሰበት።",
    "15": "ያእቆብም እግዚአብሔር ከእርሱ ጋር የተነጋገረበትን ያን ቦታ ቤቴል ብሎ ጠራው።",
    "16": "ከቤቴልም ተነሱ፤ ወደ ኤፍራታም ሊደርሱ ጥቂት ሲቀራቸው ራሄልን ምጥ ያዛት፥ በምጡም ተጨነቀች።",
    "17": "ምጡም ባስጨነቃት ጊዜ አዋላጂቱ፦ አትፍሪ፥ ይኸኛው ደግሞ ወንድ ልጅ ይሆንሻልና አለቻት።",
    "18": "እርስዋም ስትሞት ነፍስዋ በምትወጣበት ጊዜ ስሙን ቤንኦኒ ብላ ጠራችው፤ አባቱ ግን ብንያም አለው።",
    "19": "ራሄልም ሞተች፥ ወደ ኤፍራታ በምትወስድም መንገድ ተቀበረች፤ እርስዋም ቤተ ልሄም ናት።",
    "20": "ያእቆብም በመቃብርዋ ላይ ሃውልት አቆመ፤ እርሱም እስከ ዛሬ የራሄል የመቃብርዋ ሃውልት ነው።",
    "21": "እስራኤልም ከዚያ ተነሳ፥ ድንኳኑንም ከጋዴር ግንብ በስተ ወዲያ ተከለ።",
    "22": "እስራኤልም በዚያች አገር በተቀመጠ ጊዜ ሮቤል ሄደ የአባቱንም ቁባት ባላን ተገናኛት፤ እስራኤልም ሰማ። የያእቆብም ልጆች አስራ ሁለት ናቸው",
    "23": "የልያ ልጆች፤ የያእቆብ በኩር ልጅ ሮቤል፥ ስምኦን፥ ሌዊ፥ ይሁዳ፥ ይሳኮር፥ ዛብሎን፤",
    "24-25": "የራሄል ልጆች፤ ዮሴፍ፥ ብንያም፤ የራሄል ባርያ የባላ ልጆችም፤ ዳን፥ ንፍታሌም፤",
    "26": "የልያ ባርያ የዘለፋ ልጆችም፤ ጋድ፥ አሴር፤ እነዚህ በሁለቱ ወንዞች መካከል በሶርያ የተወለዱለት የያእቆብ ልጆች ናቸው።",
    "27": "ያእቆብም ወደ አባቱ ወደ ይስሃቅ አብርሃምና ይስሃቅ እንግዶች ሆነው ወደ ተቀመጡባት ወደ መምሬ ወደ ቂርያትአርባቅ እርስዋም ኬብሮን ወደምትባለው መጣ።",
    "28": "የይስሃቅም እድሜ መቶ ሰማንያ አመት ሆነ።",
    "29": "ይስሃቅም ነፍሱን ሰጠ፥ ሞተም፤ ሸምግሎ እድሜንም ጠግቦ ወደ ወገኖቹ ተከማቸ፤ ልጆቹም ኤሳውና ያእቆብ ቀበሩት።"
}