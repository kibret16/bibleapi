{
    "1": "እግዚአብሔርም ኖህን አለው፦ አንተ ቤተሰቦችህን ሁሉ ይዘህ ወደ መርከብ ግባ፤ በዚህ ትውልድ በፊቴ ፃድቅ ሆነህ አይቼሃለሁና።",
    "2-3": "ከንፁህ እንስሳ ሁሉ ሰባት ሰባት ተባትና እንስት፥ ንፁህ ካልሆነ እንስሳም ሁለት ሁለት ተባትና እንስት፥ ከሰማይ ወፍ ደግሞ ሰባት ሰባት ተባትና እንስት እያደረግህ በምድር ላይ ለዘር ይቀር ዘንድ ለአንተ ትወስዳለህ።",
    "4": "ከሰባት ቀን በኋላ አርባ ቀንና አርባ ሌሊት በምድር ላይ ዝናብ አዘንባለሁና፤ የፈጠርሁትንም ፍጥረት ሁሉ ከምድር ላይ አጠፉለሁና።",
    "5": "ኖህም እግዚአብሔር እንዳዘዘው ሁሉ አደረገ።",
    "6": "ኖህም የጥፋት ውሃ በምድር ላይ በሆነ ጊዜ የስድስት መቶ አመት እድሜ ነበረ።",
    "7": "ኖህም ስለ ጥፋት ውሃ ልጆቹንና ሚስቱን የልጆቹንም ሚስቶች ይዞ ወደ መርከብ ገባ።",
    "8": "ከንፁህ እንስሳ ንፁህም ካልሆነው እንስሳ፥ ከወፎችና በምድር ላይ ከሚንቀሳቀሰውም ሁሉ፥",
    "9": "እግዚአብሔር ኖህን እንዳዘዘው፥ ሁለት ሁለት ተባትና እንስት እየሆኑ ወደ ኖህ ወደ መርከብ ውስጥ ገቡ።",
    "10": "ከሰባት ቀንም በኋላ የጥፋት ውሃ በምድር ላይ ሆነ።",
    "11": "በኖህ እድሜ በስድስተኛው መቶ አመት በሁለተኛው ወር ከወሩም በአስራ ሰባተኛው እለት፥ በዚያው ቀን የታላቁ ቀላይ ምንጮች ሁሉ ተነደሉ፥ የሰማይም መስኮቶች ተከፈቱ፤",
    "12": "ዝናቡም አርባ ቀንና አርባ ሌሊት በምድር ላይ ሆነ።",
    "13": "በዚያውም ቀን ኖህ ወደ መርከብ ገባ፥ የኖህ ልጆችም ሴም ካም ያፌትና የኖህ ሚስት ሶስቱም የልጆቹ ሚስቶች ከእርሱ ጋር ገቡ።",
    "14": "እነርሱ፥ አራዊትም ሁሉ በየወገናቸው፥ እንስሳትም ሁሉ በየወገናቸው፥ በምድር ላይ የሚንቀሳቀሱ ተንቀሳቃሾችም ሁሉ በየወገናቸው፥ ወፎችም ሁሉ በየወገናቸው፥ የሚበሩ ወፎችም ሁሉ፥",
    "15": "ስጋ ያላቸው ህያዋን ሁሉ ሁለት ሁለት እየሆኑ ወደ ኖህ ወደ መርከብ ውስጥ ገቡ።",
    "16": "ስጋ ካለው ሁሉ የገቡትም ተባትና እንስት እግዚአብሔር እንዳዘዘው ገቡ እግዚአብሔርም በስተ ኋላው ዘጋበት።",
    "17": "የጥፋትም ውሃ በምድር ላይ አርባ ቀን ነበረ፤ ውሃውም በዛ መርከቢቱንም አነሳ፥ ከምድርም ወደ ላይ ከፍ ከፍ አለች።",
    "18": "ውሃውም አሸነፈ፥ በምድር ላይም እጅግ በዛ፤ መርከቢቱም በውሃ ላይ ሄደች።",
    "19": "ውሃውም በምድር ላይ እጅግ በጣም አሸነፈ፤ ከሰማይም በታች ያሉ ታላላቆች ተራሮች ሁሉ ተሸፈኑ።",
    "20": "ውሃው ወደ ላይ አስራ አምስት ክንድ ከፍ ከፍ አለ፤ ተራሮችም ተሸፈኑ።",
    "21": "በምድር ላይ ስጋ ያለው የሚንቀሳቀሰው ሁሉ፥ ወፉም፥ እንስሳውም፥ አራዊቱም፥ በምድር ላይ የሚርመሰመሰው ተንቀሳቃሹም ሁሉ፥ ሰውም ሁሉ ጠፋ።",
    "22": "በየብስ የነበረው በአፍንጫው የህይወት ነፍስ እስትንፋስ ያለው ሁሉ ሞተ።",
    "23": "በምድር ላይ የነበረውም ሁሉ ከሰው ጀምሮ እስከ እንስሳ ድረስ፥ እስከሚርመሰመሰውም ሁሉ ድረስ፥ እስከ ሰማይ ወፍ ድረስ ተደመሰሰ፤ ከምድርም ተደመሰሱ። ኖህም አብረውት በመርከብ ከነበሩት ጋር ብቻውን ቀረ።",
    "24": "ውሃውም መቶ አምሳ ቀን በምድር ላይ አሸነፈ።"
}