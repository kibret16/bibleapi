{
    "1": "በዚያም ወራት እንዲህ ሆነ፤ ይሁዳ ከወንድሞቹ ተለይቶ ወረደ፥ ስሙን ኤራስ ወደሚሉት ወደ አዶሎማዊውም ሰው ገባ።",
    "2": "ከዚያም ይሁዳ የከነአናዊውን የሴዋን ሴት ልጅ አየ፤ ወሰዳትም፥ ወደ እርስዋም ገባ።",
    "3": "ፀነሰችም ወንድ ልጅንም ወለደች፤ ስሙንም ኤር ብላ ጠራችው።",
    "4": "ደግሞም ፀነሰች ወንድ ልጅንም ወለደች፤ ስሙንም አውናን ብላ ጠራችው።",
    "5": "እንደ ገና ደግሞ ወንድ ልጅን ወለደች፥ ስሙንም ሴሎም ብላ ጠራች፤ እርሱንም በወለደች ጊዜ ክዚብ በሚባል አገር ነበረች።",
    "6": "ይሁዳም ለበኩር ልጁ ለኤር ትእማር የምትባል ሚስት አጋባው።",
    "7": "የይሁዳም የበኩር ልጅ ኤር በእግዚአብሔር ፊት ክፉ ነበረ፤ እግዚአብሔርም ቀሰፈው።",
    "8": "ይሁዳም አውናን፦ ወደ ወንድምህ ሚስት ግባ፥ አግባትም፥ ለወንድምህም ዘርን አቁምለት አለው።",
    "9": "አውናንም ዘሩ ለእርሱ እንዳይሆን አወቀ፤ ወደ ወንድሙ ሚስት በገባ ጊዜ ለወንድሙ ዘር እንዳይሰጥ ዘሩን በምድር ያፈስስው ነበር።",
    "10": "ይህም ስራው በእግዚአብሔር ዘንድ ክፉ ሆነበት፥ እርሱንም ደግሞ ቀሰፈው።",
    "11": "ይሁዳም ምራቱን ትእማርን፦ ልጄ ሴሎም እስኪያድግ ድረስ በአባትሽ ቤት መበለት ሆነሽ ተቀመጪ አላት፤ እርሱ ደግሞ እንደ ወንድሞቹ እንዳይሞት ብሎአልና። ትእማርም ሄዳ በአባትዋ ቤት ተቀመጠች።",
    "12": "ከብዙ ዘመንም በኋላ የይሁዳ ሚስት የሴዋ ልጅ ሞተች፤ ይሁዳም ተፅናና፥ የበጎቹን ጠጉር ወደሚሸልቱት ሰዎችም ወደ ተምና ወጣ፥ እርሱም አዶሎማዊው ወዳጁም ኤራስ።",
    "13": "ለትእማርም፦ እነሆ፥ አማትሽ ይሁዳ የበጎቹን ጠጉር ይሸልት ዘንድ ወደ ተምና ይወጣል ብለው ነገሩአት።",
    "14": "እርስዋም የመበለትነትዋን ልብስ አወለቀች፥ መጎናፀፊያዋንም ወሰደች፥ ተሸፈነችም፥ ወደ ተምናም በሚወስደው መንገድ ዳር በኤናይም ደጅ ተቀመጠች፤ ሴሎም እንደ አደገ ሚስትም እንዳልሆነችው አይታለችና።",
    "15": "ይሁዳም ባያት ጊዜ ጋለሞታን መሰለችው፤ ፊትዋን ተሸፍና ነበርና።",
    "16": "ወደ እርስዋም አዘነበለ፦ እባክሽ ወደ አንቺ ልግባ አላት፤ እርስዋ ምራቱ እንደ ሆነች አላወቀም ነበርና። እርስዋም፦ ወደኔ ብትገባ ምን ትሰጠኛለህ? አለችው።",
    "17": "የፍየል ጠቦት ከመንጋዬ እሰድድልሻለሁ አላት። እርስዋም፦ እስክትሰድድልኝ ድረስ መያዣ ትሰጠኛለህን? አለችው።",
    "18": "እርሱም፦ ምን መያዣ ልስጥሽ? አላት። እርስዋም፦ ቀለበትህን፥ አምባርህን፥ በእጅህ ያለውን በትር አለች። እርሱም ሰጣትና ከእርስዋ ጋር ደረሰ፥ እርስዋም ፀነሰችለት።",
    "19": "እርስዋም ተነስታ ሄደች፥ መጎናፀፊያዋንም አውልቃ የመበለትነትዋን ልብስ ለበሰች።",
    "20": "ይሁዳም መያዣውን ከሴቲቱ እጅ ይቀበል ዘንድ በወዳጁ በአዶሎማዊው እጅ የፍየሉን ጠቦት ላከላት፤ እርስዋንም አላገኛትም።",
    "21": "እርሱም የአገሩን ሰዎች፦ በኤናይም በመንገድ ዳር ተቀምጣ የነበረች ጋለሞታ ወዴት ናት? ብሎ ጠየቃቸው። እነርሱም፦ በዚህ ጋለሞታ አልነበረችም አሉት።",
    "22": "ወደ ይሁዳም ተመልሶ እንዲህ አለው፦ አላገኘኋትም፤ የአገሩም ሰዎች ደግሞ፦ ከዚህ ጋለሞታ አልነበረችም አሉኝ።",
    "23": "ይሁዳም፦ እኛ መዘበቻ እንዳንሆን ትውሰደው፤ እነሆ የፍየሉን ጠቦት ሰደድሁላት፥ አንተም አላገኘሃትም አለ።",
    "24": "እንዲህም ሆነ፤ ከሶስት ወር በኋላ ለይሁዳ፦ ምራትህ ትእማር ሴሰነች፤ ደግሞም በዝሙት እነሆ ፀነሰች ብለው ነገሩት። ይሁዳም፦ አውጡአትና በእሳት ትቃጠል አለ።",
    "25": "እርስዋም ባወጡአት ጊዜ ወደ አማትዋ እንዲህ ብላ ላከች፦ ለዚህ ለባለ ገንዘብ ነው የፀነስሁት፤ ተመልከት፤ ይህ ቀለበት፥ ይህ አምባር፥ ይህ በትር የማን ነው?",
    "26": "ይሁዳም አወቀ፦ ከእኔ ይልቅ እርስዋ እውነተኛ ሆነች፤ ልጄን ሴሎምን አልሰጠኋትምና አለ። ደግሞም አላወቃትም።",
    "27": "በመውለጃዋም ጊዜ እነሆ መንታ ልጆች በሆድዋ ነበሩ።",
    "28": "ስትወልድም አንዱ እጁን አወጣ፤ አዋላጂቱም ቀይ ፈትል ወስዳ በእጁ አሰረች፦ ይህ መጀመሪያ ይወጣል አለች።",
    "29": "እንዲህም ሆነ፤ እጁን በመለሰ ጊዜ እነሆ ወንድሙ ወጣ፤ እርስዋም፦ ለምን ጥስህ ወጣህ? አለች፤ ስሙንም ፋሬስ ብላ ጠራችው።",
    "30": "ከእርሱም በኋላ ቀይ ፈትል በእጁ ያለበት ወንድሙ ወጣ፤ ስሙም ዛራ ተባለ።"
}