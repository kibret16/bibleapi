{
    "1": "ከሁለት አመት በኋላም ፈርኦን ህልምን አየ፥ እነሆም፥ በወንዙ ዳር ቆሞ ነበር።",
    "2": "እነሆም፥ መልካቸው ያማረ ስጋቸውም የወፈረ ሰባት ላሞች ከወንዙ ወጡ፥ በውሃውም ዳር በመስኩ ይሰማሩ ነበር።",
    "3": "ከእነርሱም በኋላ እነሆ መልካቸው የከፋ ስጋቸውም የከሳ ሌሎች ሰባት ላሞች ከወንዝ ወጡ፥ በእነዚያም ላሞች አጠገብ በወንዙ ዳር ይቆሙ ነበር።",
    "4": "መልካቸው የከፋ ስጋቸውም የከሳ እነዚያም ላሞች መልካቸው ያማረውን ስጋቸው የወፈረውን ሰባቱን ላሞች ዋጡአቸው። ፈርኦንም ነቃ።",
    "5": "ደግሞም ተኛ ሁለተኛም ህልምን አየ፤ እነሆም በአንድ አገዳ ላይ የነበሩ ያማሩና መልካም የሆኑ ሰባት እሸቶች ወጡ፤",
    "6": "እነሆም ከእነርሱ በኋላ የሰለቱና በምስራቅ ነፋስ የተመቱ ሰባት እሸቶች ወጡ፤",
    "7": "የሰለቱትም እሸቶች ሰባቱን ያማሩና የዳበሩ እሸቶች ዋጡአቸው።",
    "8": "ፈርኦንም ነቃ፥ እነሆም ህልም ነበረ። በነጋም ጊዜ ነፍሱ ታወከችበት ወደ ህልም ተርጓሚዎች ሁሉ ወደ ግብፅ ጠቢባንም ሁሉ ልኮ ወደ እርሱ ጠራቸው፤ ፈርኦንም ህልሙን ነገራቸው፥ ነገር ግን ከእነርሱ ለፈርኦን የሚተረጉም አልተገኘም።",
    "9": "የዚያን ጊዜ የጠጅ አሳላፈዎቹ አለቃ እንዲህ ብሎ ለፈርኦን ተናገረ፦ እኔ ሃጢአቴን ዛሬ አስባለሁ፤",
    "10": "ፈርኦን በባሪይዎቹ ላይ ተቆጣ፥ እኔንም የእንጀራ አበዛዎቹንም አለቃ በግዞት ስፍራ በዘበኞች አለቃ ቤት አኖረን፤",
    "11": "እኛም በአንዲት ሌሊት ህልምን አለምን፥ እኔና እርሱ እያንዳንዳችን እንደ ህልማችን ትርጓሜ አለምን።",
    "12": "በዚያም የዘበኞቹ አለቃ ባርያ የሆነ አንድ እብራዊ ጉልማሳ ከእኛ ጋር ነበረ፤ ለእርሱም ነገርነው፥ ህልማችንንም ተረጎመልን፤ ለእያንዳንዱም እንደ ህልሙ ተረጎመልን።",
    "13": "እንዲህም ሆነ፤ እንደ ተረጎመልን እንደዚያው ሆነ፤ እኔ ወደ ሹመቴ ተመለስሁ፥ እርሱም ተሰቀለ።",
    "14": "ፈርኦንም ልኮ ዮሴፍን አስጠራ፥ ከግዞት ቤትም አስቸኮሉት፤ እርሱም ተላጨ፥ ልብሱንም ለወጠ፥ ወደ ፈርኦንም ገባ።",
    "15": "ፈርኦንም ዮሴፍን አለው፦ ህልምን አየሁ፥ የሚተረጉመውም አልተገኘም፤ ህልምን እንደ ሰማህ፥ እንደ ተረጎምህም ስለ አንተ ሰማሁ።",
    "16": "ዮሴፍም ለፈርኦን እንዲህ ብሎ መለሰ፦ ይህ በእኔ አይደለም፤ እግዚአብሔር ግን ለፈርኦን በደህንነት ይመልስለታል።",
    "17": "ፈርኦንም ለዮሴፍ እንዲህ አለው፦ እነሆ፥ በህልሜ በወንዝ ዳር ቆሜ ነበር፤",
    "18": "እነሆም፥ ስጋቸው የወፈረ መልካቸውም ያማረ ሰባት ላሞች ወጡ፥ በመስኩም ይሰማሩ ነበር፤",
    "19": "ከእነርሱም በኋላ እነሆ የደከሙ መልካቸውም እጅግ የከፋ ስጋቸውም የከሳ ሌሎች ሰባት ላሞች ወጡ፤ በግብፅም ምድር ሁሉ እንደ እነርሱ መልከ ክፉ ከቶ አላየሁም፤",
    "20": "የከሱትና መልከ ክፋዎቹ ላሞች የመጀመሪያዎቹን ወፍራሞቹን ሰባት ላሞች ዋጡአቸው፥",
    "21": "በሆዳቸውም ተዋጡ፤ በሆዳቸውም እንደተዋጡ አልታወቀም፥ መልካቸውም በመጀመሪያ እንደ ነበረው የከፋ ነበረ። ነቃሁም።",
    "22": "በህልሜም እነሆ የዳበሩና መልካም የሆኑ ሰባት እሸቶች በአንድ አገዳ ሲወጡ አየሁ",
    "23": "ከእነርሱም በኋላ እነሆ የደረቁና የሰለቱ በምስራቅ ነፋስ የተመቱ ሰባት እሸቶች ወጡ፤",
    "24": "የሰለቱት እሸቶች ያማሩትን ሰባቱን እሸቶች ዋጡአቸው። ለህልም ተርጓሚዎችም ህልሜን ነገርሁ የሚተረጉምልኝም አጣሁ።",
    "25": "ዮሴፍም ፈርኦንን አለው፦ የፈርኦን ህልሙ አንድ ነው፤ እግዚአብሔር ሊያደርገው ያለውን ለፈርኦን ነግሮታል።",
    "26": "ሰባቱ መልካካሞች ላሞች ሰባት አመታት ናቸው፥ ሰባቱም መልካካሞች እሸቶች ሰባት አመታት ናቸው ህልሙ አንድ ነው።",
    "27": "ከእነርሱም በኋላ የወጡት የከሱትና መልከ ክፋዎቹ ሰባት ላሞች ሰባት አመታት ናቸው፥ የሰለቱትና የምስራቅ ነፋስ የመታቸው ሰባቱም እሸቶች እነርሱ ራብ የሚሆንባቸው ሰባት አመታት ናቸው።",
    "28": "ለፈርኦን የነገርሁት ነገር ይህ ነው፤ እግዚአብሔር ሊያደርገው ያለውን ለፈርኦን አሳየው።",
    "29": "እነሆ በግብፅ ምድር ሁሉ እጅግ ጥጋብ የሚሆንባቸው ሰባት አመታት ይመጣሉ፤",
    "30": "ደግሞ ከዚህ በኋላ የሰባት አመት ራብ ይመጣል፥ በግብፅ አገር የነበረውም ጥጋብ ሁሉ ይረሳል፤ ራብም ምድርን በጣም ያጠፋል፤",
    "31": "በኋላ ከሚሆነው ከዚያ ራብ የተነሳም በምድር የሆነው ጥጋብ አይታወቅም፥ እጅግ ፅኑ ይሆናልና።",
    "32": "ህልሙም ለፈርኦን ደጋግሞ መታየቱ ነገሩ ከእግዚአብሔር ዘንድ የተቆረጠ ስለ ሆነ ነው፥ እግዚአብሔርም ፈጥኖ ያደርገዋል።",
    "33": "አሁንም ፈርኦን ብልህና አዋቂ ሰውን ይፈልግ፥ በግብፅ ምድር ላይም ይሹመው።",
    "34": "ፈርኦን በምድር ላይ ሹማምትን ይሹም፤ በሰባቱም የጥጋብ አመታት ከሚገኘው ፍሬ በግብፅ ምድር ሁሉ ከአምስት እጅ አንደኛውን ይውሰድ።",
    "35": "የሚመጡትን የመልካሞቹን አመታት እህላቸውን ያከማቹ፤ ስንዴውንም ከፈርኦን እጅ በታች ያኑሩ፥ እህሎችም በከተሞች ይጠበቁ።",
    "36": "በግብፅ ምድር ስለሚሆነው ስለ ሰባቱ አመታት ራብ እህሉ ተጠብቆ ይኑር፥ ምድሪቱም በራብ አትጠፋም።",
    "37": "ነገሩም በፈርኦንና በሎሌዎቹ ፊት መልካም ሆነ፤",
    "38": "ፈርኦንም ሎሌዎቹን እንዲህ አላቸው፦ በውኑ የእግዚአብሔር መንፈስ ያለበትን እንደዚህ ያለ ሰው እናገኛለንን?",
    "39": "ፈርኦንም ዮሴፍን አለው፦ እንደ አንተ ያለ ብልህ አዋቂም ሰው የለም፥ እግዚአብሔር ይህን ሁሉ ገልጦልሃልና።",
    "40": "አንተ በቤቴ ላይ ተሾም፥ ህዝቤም ሁሉ ለቃልህ ይታዘዝ፤ እኔ በዙፋኔ ብቻ ከአንተ እበልጣለሁ።",
    "41": "ፈርኦንም ዮሴፍን፦ በግብፅ ምድር ሁሉ ላይ ሾምሁህ አለው።",
    "42": "ፈርኦን ቀለበቱን ከእጁ አወለቀ በዮሴፍ እጅም አደረገው፥ ነጭ የተልባ እግር ልብስንም አለበሰው፥ በአንገቱም የወርቅ ዝርግፍን አደረገለት፤",
    "43": "የእርሱም በምትሆን በሁለተኛይቱ ሰረገላ አስቀመጠው፥ አዋጅ ነጋሪም፦ ስገዱ እያለ በፊት በፊቱ ይጮህ ነበር፤ እርሱም በግብፅ ምድር ሁሉ ላይ ተሾመ።",
    "44": "ፈርኦንም ዮሴፍን አለው፦ እኔ ፈርኦን ነኝ፤ በግብፅ አገር ሁሉ ያለ አንተ ማንም እጁንም እግሩንም አያንሳ።",
    "45": "ፈርኦንም የዮሴፍን ስም ፀፍናት ፐእናህ ብሎ ጠራው፤ የሄልዮቱ ከተማ ካህን የጶጥፌራ ልጅ የምትሆን አስናትን አጋባው። ዮሴፍም በግብፅ ምድር ሁሉ ወጣ።",
    "46": "ዮሴፍም በግብፅ ንጉስ በፈርኦን ፊት በቆመ ጊዜ እድሜው ሰላሳ አመት ነበረ። ዮሴፍም ከፈርኦን ፊት ወጣ፥ የግብፅ ምድርንም ሁሉ ዞረ።",
    "47": "በሰባቱም በጥጋብ አመታት የምድሪቱ ፍሬ ክምር ሆነ።",
    "48": "በግብፅ ምድር ሁሉ ያለውን የሰባቱን አመት እህል ሁሉ ሰበሰበ፥ እህልንም በከተሞቹ አደለበ፤ በየከተማይቱ ዙሪያ ያለውን የእርሻውን እህል ሁሉ በዚያው ከተተ።",
    "49": "ዮሴፍም እንደ ባህር አሸዋ እጅግ ብዙ የሆነ ስንዴን አከማቸ፥ መስፈርን እስኪተው ድረስ፤ ሊሰፈር አልተቻለምና።",
    "50": "ለዮሴፍም የሄልዮቱ ከተማ ካህን የጶጥፌራ ልጅ አስናት የወለደችለት ሁለት ልጆች የራብ ዘመን ገና ሳይመጣ ተወለዱለት።",
    "51": "ዮሴፍም የበኩር ልጁን ስም ምናሴ ብሎ ጠራው፥ እንዲህ ሲል፦ እግዚአብሔር መከራዬን ሁሉ የአባቴንም ቤት አስረሳኝ፤",
    "52": "የሁለተኛውንም ስም ኤፍሬም ብሎ ጠራው፥ እንዲህ ሲል፦ እግዚአብሔር በመከራዬ አገር አፈራኝ።",
    "53": "በግብፅ ምድር የነበረውም የሰባቱ አመት ጥጋብ አለፈ፥",
    "54": "ዮሴፍም እንደ ተናገረ የሰባቱ አመት ራብ ጀመረ። በየአገሩም ሁሉ ራብ ሆነ፤ በግብፅ ምድር ሁሉ ግን እህል ነበረ።",
    "55": "የግብፅ ምድርም ሁሉ ተራበ፥ ህዝቡም ስለ እህል ወደ ፈርኦን ጮኸ፤ ፈርኦንም የግብፅ ሰዎችን ሁሉ፦ ወደ ዮሴፍ ሂዱ፥ እርሱ ያላችሁንም ሁሉ አድርጉ አላቸው።",
    "56": "በምድርም ሁሉ ላይ ራብ ሆነ፤ ዮሴፍም እህል ያለበትን ጎተራ ሁሉ ከፍቶ ለግብፅ ሰዎች ሁሉ ይሸጥ ነበር፤ ራብም በግብፅ ምድር ፀንቶ ነበር።",
    "57": "አገሮችም ሁሉ እህል ይገዙ ዘንድ ወደ ግብፅ ወደ ዮሴፍ መጡ፤ በምድር ሁሉ ራብ እጅግ ፀንቶ ነበርና።"
}