{
    "1": "በምድርም ቀድሞ በአብርሃም ዘመን ከሆነው ራብ በላይ ራብ ሆነ፤ ይስሃቅም ወደ ፍልስጥኤም ንጉስ ወደ አቢሜሌክ ወደ ጌራራ ሄደ።",
    "2": "እግዚአብሔር ተገለጠለት፥ እንዲህም አለው፦ ወደ ግብፅ አትውረድ፥ እኔ በምልህ ምድር ተቀመጥ እንጂ።",
    "3": "በዚህች ምድር ተቀመጥ፥ ከአንተ ጋርም እሆናለሁ፥ እባርክሃለሁም፤ እነዚህን ምድሮች ሁሉ ለአንተም ለዘርህም እሰጣለሁና፥ ለአባትህ ለአብርሃም የማልሁለትንም መሃላ አፀናለሁ።",
    "4": "ዘርህንም እንደ ሰማይ ከዋክብት አበዛለሁ፥ እነዚህንም ምድሮች ሁሉ ለዘርህ እሰጣለሁ የምድርም አህዛብ ሁሉ በዘርህ ይባረካሉ፤",
    "5": "አብርሃም ቃሌን ሰምቶአልና፥ ፍርዴን ትእዛዜን ስርአቴን ህጌንም ጠብቆአልና።",
    "6": "ይስሃቅም በጌራራ ተቀመጠ።",
    "7": "የዚያም ስፍራ ሰዎች ስለ ሚስቱ ጠየቁት፤ እርሱም፦ እህቴ ናት አለ፤ የዚህ ስፍራ ሰዎች ለርብቃ ሲሉ እንዳይገድሉኝ ብሎ ሚስቴ ናት ማለትን ፈርቶአልና፤ እርስዋ ውብ ነበረችና።",
    "8": "በዚያም ብዙ ቀን ከተቀመጠ በኋላ የፍልስጥኤም ንጉስ አቢሜሌክ በመስኮት ሆኖ ጎበኘ፥ ይስሃቅም ሚስቱን ርብቃን ሲዳራት አየ።",
    "9": "አቢሜሌክም ይስሃቅን ጠራ፥ እንዲህም አለው፦ እነሆ ሚስትህ ናት እንዴትስ እርስዋን፦ እህቴ ናት አልህ? ይስሃቅም፦ በእርስዋ ምክንያት እንዳልሞት ብዬ ነው አለው።",
    "10": "አቢሜሌክም አለ፦ ይህ ያደረግህብን ምንድር ነው? ከህዝብ አንዱ ከሚስትህ ጋር ሊተኛ ጥቂት በቀረው ነበር፥ ሃጢአትንም ልታመጣብን ነበር።",
    "11": "አቢሜሌክም ህዝቡን ሁሉ፦ ይህን ሰው ሚስቱንም የሚነካ ሞትን ይሙት ብሎ አዘዘ።",
    "12": "ይስሃቅም በዚያች ምድር ዘርን ዘራ፥ በዚያች አመትም መቶ እጥፍ አገኘ እግዚአብሔርም ባረከው።",
    "13": "ባለ ጠጋ ሰውም ሆነ፥ እጅግ እስኪበልጥ ድረስም እየጨመረ ይበዛ ነበር፤",
    "14": "የበግና የላም ከብትም ሎሌዎችም እጅግ በዙለት የፍልስጥኤም ሰዎች ቀኑበት።",
    "15": "በአባቱ በአብርሃም ዘመን የአባቱ ሎሌዎች የማሱአቸውን ጉድጓዶች ሁሉ የፍልስጥኤም ሰዎች ደፈኑአቸው አፈርንም ሞሉባቸው።",
    "16": "አቢሜሌክም ይስሃቅን፦ ከእኛ ተለይተህ ሂድ፥ ከእኛ ይልቅ እጅግ በርትተሃልና አለው።",
    "17": "ይስሃቅም ከዚያ ሄደ፥ በጌራራም ሸለቆ ሰፍሮ በዚያ ተቀመጠ።",
    "18": "ይስሃቅም በአባቱ በአብርሃም ዘመን ቆፍረዋቸው የነበሩትን የውሃ ጉድጓዶች ደግሞ አስቆፈረ አብርሃም ከሞተ በኋላ የፍልስጥኤም ሰዎች ደፍነዋቸው ነበሩና አባቱም ይጠራቸው በነበረው ስም ጠራቸው።",
    "19": "የይስሃቅ ሎሌዎችም በሸለቆው ውስጥ ቆፈሩ፥ በዚያም የሚመነጭ የውሃ ጉድጓድ አገኙ።",
    "20": "የጌራራ አገር እረኞች ከይስሃቅ እረኞች ጋር፦ ውሃው የእኛ ነው ሲሉ ተከራከሩ የዚያችንም ጉድጓድ ስም ኤሴቅ ብሎ ጠራት፥ ለእርስዋ ሲሉ ተጣልተዋልና።",
    "21": "ሌላ ጉድጓድም ማሱ፥ ስለ እርስዋም ደግሞ ተጣሉ ስምዋንም ስጥና ብሎ ጠራት።",
    "22": "ከዚያም እልፍ ብሎ ሌላ ጉድጓድ አስቆፈረ፥ ስለ እርስዋም አልተጣሉም፤ ስምዋንም ርሆቦት ብሎ ጠራት እንዲህ ሲል፦ አሁን እግዚአብሔር አሰፋልን፥ በምድርም እንበዛለን።",
    "23-24": "ከዚያም ወደ ቤርሳቤህ ወጣ። በዚያችም ሌሊት እግዚአብሔር ተገለጠለት፥ እንዲህም አለው፦ እኔ የአባትህ የአብርሃም አምላክ ነኝ አትፍራ፥ እኔ ከአንተ ጋር ነኝና እባርክሃለሁ ስለ ባርያዬ ስለ አብርሃም ዘርህን አበዛለሁ።",
    "25": "በዚያም መሰዊያን ሰራ የእግዚአብሔርንም ስም ጠራ፥ በዚያም ድንኳን ተከለ የይስሃቅም ሎሌዎች በዚያ ጉድጓድ ማሱ።",
    "26": "አቢሜሌክና የሙሽራው ወዳጅ አኮዘት የሰራዊቱም አለቃ ፊኮል ከጌራራ ወደ እርሱ ሄዱ።",
    "27": "ይስሃቅም፦ ለምን ወደ እኔ መጣችሁ? እናንተ ጠልታችሁኛል፥ ከእናንተም ለይታችሁ አሳድዳችሁኛል አላቸው።",
    "28-29": "እነርሱም አሉት፦ እግዚአብሔር ከአንተ ጋር እንዳለ በእርግጥ አየን፤ ስለዚህም፦ በእኛና በአንተ መካከል መሃላ ይሁን እኛ አንተን እንዳልነካንህ፥ በጎነትንም ብቻ እንዳሳየንህ፥ በደህናም እንደ ሰደድንህ፥ አንተም ክፉ እንዳትሰራብን ቃል ኪዳን ከአንተ ጋር እናድርግ አልን አንተ አሁን ከእግዚአብሔር ዘንድ የተባረክህ ነህ።",
    "30": "ይስሃቅም ማእድ አቀረበላቸው፥ በሉም ጠጡም።",
    "31": "ማልደውም ተነሱ፥ እርስ በርሳቸውም ተማማሉ ይስሃቅም አሰናበታቸው፥ ከእርሱም ወጥተው በደህና ሄዱ።",
    "32": "በዚያም ቀን የይስሃቅ ሎሌዎች መጡ፥ ስለቆፈሩአትም ጉድጓድ፦ ውሃ አገኘን ብለው ነገሩት።",
    "33": "ስምዋንም ሳቤህ ብሎ ጠራት ስለዚህም የከተማይቱ ስም እስከ ዛሬ ድረስ ቤርሳቤህ ነው።",
    "34": "ኤሳውም አርባ አመት ሲሆነው የኬጢያዊ የብኤሪን ልጅ ዮዲትን፥ የኬጢያዊ የኤሎንን ልጅ ቤሴሞትንም ሚስቶች አድርጎ አገባ፤",
    "35": "እነርሱም የይስሃቅንና የርብቃን ልብ ያሳዝኑ ነበር።"
}