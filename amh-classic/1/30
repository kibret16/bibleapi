{
    "1": "ራሄልም ለያእቆብ ልጆችን እንዳልወለደች ባየች ጊዜ በእህትዋ ቀናችባት፤ ያቆብንም፦ ልጅ ስጠኝ፤ ይህስ ካልሆነ እሞታለሁ አለችው።",
    "2": "ያእቆብም ራሄልን ተቆጥቶ፦ በውኑ እኔ የሆድን ፍሬ በነሳሽ በእግዚአብሔር ቦታ ነኝን? አላት።",
    "3": "እርስዋም፦ ባርያዬ ባላ እነሆ አለች፤ ድረስባት፤ በእኔም ጭን ላይ ትውለድ፥ የእርስዋም ልጆች ለእኔ ደግሞ ይሁኑልኝ አለች።",
    "4": "ባርያዋን ባላንም ሚስት ትሆነው ዘንድ ለእርሱ ሰጠችው፤ ያእቆብም ደረሰባት።",
    "5": "ባላም ፀነሰች፥ ወንድ ልጅንም ለያእቆብ ወለደችለት።",
    "6": "ራሄልም፦ እግዚአብሔር ፈረደልኝ፥ ቃሌንም ደግሞ ሰማ፥ ወንድ ልጅንም ሰጠኝ አለች፤ ስለዚህ ስሙን ዳን ብላ ጠራችው።",
    "7": "የራሄልም ባርያ ባላ ደግማ ፀነሰች፥ ለያእቆብም ሁለተኛ ወንድ ልጅን ወለደች።",
    "8": "ራሄልም፦ ብርቱ ትግልን ከእህቴ ጋር ታገልሁ፥ አሸነፍሁም አለች፤ ስሙንም ንፍታሌም ብላ ጠራችው።",
    "9": "ልያም መውለድን እንዳቆመች ባየች ጊዜ ባርያዋን ዘለፋን ወሰደች፥ ሚስት ትሆነውም ዘንድ ለያእቆብ ሰጠችው።",
    "10": "የልያ ባርያ ዘለፋም ወንድ ልጅን ለያእቆብ ወለደች።",
    "11": "ልያም፦ ጉድ አለች፤ ስሙንም ጋድ ብላ ጠራችው።",
    "12": "የልያ ባርያ ዘለፋም ዳግመኛ ለያእቆብ ወንድ ልጅን ወለደች።",
    "13": "ልያም፦ ደስታ ሆነልኝ፤ ሴቶች ያመሰግኑኛልና አለች፤ ስሙንም አሴር ብላ ጠራችው።",
    "14": "ሮቤል ስንዴ በሚታጨድበት ወራት ወጣ፥ በእርሻም እንኮይ አገኘ፥ ለእናቱ ለልያም አመጣላት። ራሄልም ልያን፦ የልጅሽን እንኮይ ስጪኝ አለቻት።",
    "15": "እርስዋም፦ ባሌን መውሰድሽ በውኑ ጥቂት ነገር ነውን? አሁን ደግሞ የልጄን እንኮይ ልትወስጂ ትፈልጊያለሽን? አለቻት። ራሄልም፦ እንኪያስ ስለ ልጅሽ እንኮይ በዚህች ሌሊት ከአንቺ ጋር ይተኛ አለች።",
    "16": "ያእቆብም ሲመሽ ከዱር ገባ፥ ልያም ልትቀበለው ወጣች እንዲህም አለችው፦ ወደ እኔ ትገባለህ፤ በልጄ እንኮይ በእርግጥ ተከራይቼሃለሁና። በዚያችም ሌሊት ከእርስዋ ጋር ተኛ።",
    "17": "እግዚአብሔርም የልያን ፀሎት ሰማ፥ ፀነሰችም፥ አምስተኛ ወንድ ልጅንም ለያእቆብ ወለደች።",
    "18": "ልያም፦ ባርያዬን ለባሌ ስለ ሰጠሁ እግዚአብሔር ዋጋዬን ሰጠኝ አለች፤ ስሙንም ይሳኮር ብላ ጠራችው።",
    "19": "ልያም ደግማ ፀነሰች፥ ስድስተኛ ወንድ ልጅንም ለያእቆብ ወለደች።",
    "20": "ልያም፦ እግዚአብሔር መልካም ስጦታን ሰጠኝ፤ እንግዲህስ ባሌ ከእኔ ጋር ይኖራል፥ ስድስት ልጆችን ወልጄለታለሁና አለች፤ ስሙንም ዛብሎን ብላ ጠራችው።",
    "21": "ከዚያም በኋላ ሴት ልጅን ወለደች፥ ስምዋንም ዲና አለቻት።",
    "22": "እግዚአብሔርም ራሄልን አሰበ፥ እግዚአብሔርም ተለመናት፥ ማህፀንዋንም ከፈተላት፤",
    "23": "ፀነሰችም፥ ወንድ ልጅንም ወለደችና፦ እግዚአብሔር ስድቤን አስወገደ አለች፤",
    "24": "ስሙንም፦ እግዚአብሔር ሁለተኛ ወንድ ልጅን ይጨምርልኝ ስትል ዮሴፍ ብላ ጠራችው።",
    "25": "ራሄልም ዮሴፍን ከወለደች በኋላ ያእቆብ ላባን እንዲህ አለው፦ ወደ ስፍራዬ ወደ አገሬም እመለስ ዘንድ አሰናብተኝ።",
    "26": "ስለ እነርሱ የተገዛሁላቸውን ሚስቶቼንና ልጆቼን ስጠኝና ልሂድ የተገዛሁልህን መገዛት ታውቃለህና።",
    "27": "ላባም፦ በአይንህ ፊት ሞገስን የማገኝ ብሆንስ ከዚሁ ተቀመጥ፤ እግዚአብሔር በአንተ ምክንያት እንደ ባረከኝ ተመልክቼአለሁና አለው።",
    "28": "ደመወዝህን ንገረኝ፥ እርሱንም እሰጥሃለሁ አለ።",
    "29": "እርሱም አለው፦ እንዴት እንዳገለገልሁህ፥ ከብትህንም እንዴት እንደ ጠበቅሁልህ አንተ ታውቃለህ።",
    "30": "ከእኔ መምጣት በፊት የነበረህ ጥቂት ነበርና፥ ዛሬም እጅግ በዛ፤ ወደ አንተ በመምጣቴም እግዚአብሔር ባረክህ፤ አሁንም እኔ ደግሞ ለቤቴ የምሰራው መቼ ነው?",
    "31": "እርሱም፦ የምሰጥህ ምንድር ነው? አለ። ያእቆብም አለው፦ ምንም አትስጠኝ፤ ይህንም ነገር ብታደርግልኝ እንደ ገና በጎችህን አበላለሁ እጠብቃለሁም።",
    "32": "ዛሬ በመንጎችህ በኩል አልፋለሁ፥ በዚያም ከበጎችህ መካከል ዝንጉርጉርና ነቁጣ ያለበቱን ጥቁሩንም በግ ሁሉ፥ ከፍየሎቹም ነቁጣና ዝንጉርጉር ያለበቱን እለያለሁ፤ እነርሱም ደመወዜ ይሆናሉ።",
    "33": "ስለዚህም በፊትህ ያለውን ደመወዜን ለመመልከት በመጣህ ጊዜ ወደ ፊት ፃድቅነቴ ይመሰክርልኛል፤ ከፍየሎች ዝንጉርጉርና ነቁጣ የሌለበት ከበግ ጠቦቶችም ጥቁር ያልሆኑ ሁሉ፥ እርሱ በእኔ ዘንድ ቢገኝ እንደ ተሰረቀ ይቆጠርብኝ።",
    "34": "ላባም፦ እነሆ እንደ ቃልህ ይሁን አለ።",
    "35": "በዚያም ቀን ከተባቶቹ ፍየሎች ሽመልመሌ መሳይና ነቁጣ ያለባቸውን፥ ከእንስቶቹም ፍየሎች ዝንጉርጉርና ነቁጣ ያለባቸውን፥ ነጭ ያለበትን ማንኛውንም ሁሉ፥ ከበጎቹም መካከል ጥቁሩን በግ ሁሉ ለይቶ ለልጆቹ ሰጣቸው።",
    "36": "በእርሱና በያእቆብ መካከልም የሶስት ቀን መንገድ ያህል አራቃቸው ያእቆብም የቀሩትን የላባን በጎች ይጠብቅ ነበር።",
    "37": "ያእቆብም ልብን ለውዝ ኤርሞን ከሚባሉ እንጨቶች እርጥብ በትርን ወስዶ በበትሮቹ ውስጥ ያለው ነጭ እንዲታይ ነጭ ሽመልመሌ አድርጎ ላጣቸው።",
    "38": "የላጣቸውንም በትሮች በጎቹ ውሃ ሊጠጡ በመጡ ጊዜ በውሃ ማጠጫው ገንዳ ውስጥ በበጎቹ ፊት አኖራቸው፤ በጎቹ ውሃ ሊጠጡ በመጡ ጊዜ ይጎመጁ ነበር።",
    "39": "በጎቹም በትሮቹን አይተው ከመጎምጀታቸው የተነሳ ፀነሱ፤ በጎቹም ሽመልመሌ መሳይና ዝንጉርጉር ነቁጣም ያለበቱን ወለዱ።",
    "40": "ያእቆብም ጠቦቶቹን ለየ፥ ሽመልመሌ መሳይና ጥቁር ያለባቸውን በጎቹንም ሁሉ በላባ በጎች ፊት ለፊት አኖረ፤ መንጎቹንም ለብቻቸው አቆማቸው፥ ወደ ላባም በጎች አልጨመራቸውም።",
    "41": "እንዲህም ሆነ፤ የበረቱት በጎች በጎመጁ ጊዜ፥ በጎቹ በትሮቹን አይተው በበትሮቹ አምሳል ይፀንሱ ዘንድ ያእቆብ በትሮቹን በውሃ ማጠጫው ገንዳ ውስጥ ከበጎቹ ፊት አደረገ፤",
    "42": "በደከሙ በጎችም ፊት በትሩን አያደርገውም ነበር፤ የደከሙትም ለላባ፥ የበረቱትም ለያእቆብ ሆኑ።",
    "43": "ያ ሰውም እጅግ ባለ ጠጋ ሆነ፤ ብዙም ከብት ሴቶችም ወንዶችም ባርያዎች ግመሎችም አህዮችም ሆኑለት።"
}