{
    "1": "ምድርም ሁሉ በአንድ ቋንቋና በአንድ ንግግር ነበረች።",
    "2": "ከምስራቅም ተነስተው በሄዱ ጊዜ በሰናኦር ምድር አንድ ሜዳ አገኙ፤ በዚያም ተቀመጡ።",
    "3": "እርስ በርሳቸውም፦ ኑ፥ ጡብ እንስራ፥ በእሳትም እንተኩሰው ተባባሉ። ጡቡም እንደ ድንጋይ ሆነላቸው፤ የምድርም ዝፍት እንደ ጭቃ ሆነችላቸው።",
    "4": "እንዲህም፦ ኑ ለእኛ ከተማና ራሱ ወደ ሰማይ የሚደርስ ግንብ እንስራ፤ በምድር ላይ ሳንበተንም ስማችንን እናስጠራው አሉ።",
    "5": "እግዚአብሔርም የአዳም ልጆች የሰሩትን ከተማና ግንብ ለማየት ወረደ።",
    "6": "እግዚአብሔርም አለ፦ እነሆ፥ እነርሱ አንድ ወገን ናቸው፥ ለሁሉም አንድ ቋንቋ አላቸው፤ ይህንም ለማድረግ ጀመሩ፤ አሁንም ያሰቡትን ሁሉ ለመስራት አይከለከሉም።",
    "7": "ኑ፥ እንውረድ፤ አንዱ የአንዱን ነገር እንዳይሰማው ቋንቋቸውን በዚያ እንደባልቀው።",
    "8": "እግዚአብሔርም ከዚያ በምድር ሁሉ ላይ በተናቸው፤ ከተማይቱንም መስራት ተዉ።",
    "9": "ስለዚህም ስምዋ ባቢሎን ተባለ፥ እግዚአብሔር በዚያ የምድርን ቋንቋ ሁሉ ደባልቋልና፤ ከዚያም እግዚአብሔር በምድር ሁሉ ላይ እነርሱን በትኖአቸዋል።",
    "10": "የሴም ትውልድ ይህ ነው። ሴም የመቶ አመት ሰው ነበረ፥ አርፋክስድንም ከጥፋት ውሃ በኋላ በሁለተኛው አመት ወለደ።",
    "11": "ሴምም አርፋክስድን ከወለደ በኋላ አምስት መቶ አመት ኖረ፥ ወንዶችንም ሴቶችንም ወለደ ሞተም።",
    "12": "አርፋክስድም መቶ ሰላሳ አምስት አመት ኖረ፥ ቃይንምንም ወለደ፤",
    "13": "አርፋክስድም ቃይንምን ከወለደ በኋላ አራት መቶ አመት ኖረ፥ ወንዶችንም ሴቶችንም ወለደ፤ ሞተም። ቃይንምም መቶ ሰላሳ አመት ኖረ፥ ሳላንም ወለደ፤ ቃይንምም ሳላን ከወለደ በኋላ ሶስት መቶ ሰላሳ አመት ኖረ፥ ወንዶችንም ሴቶችንም ወለደ፤ ሞተም።",
    "14": "ሳላም መቶ ሰላሳ አመት ኖረ፥ ኤቦርንም ወለደ፤",
    "15": "ሳላም ኤቦርን ከወለደ በኋላ ሶስት መቶ ሰላሳ አመት ኖረ፥ ወንዶችንም ሴቶችንም ወለደ፤ ሞተም።",
    "16": "ኤቦርም መቶ ሰላሳ አራት አመት ኖረ፥ ፋሌቅንም ወለደ፤",
    "17": "ኤቦርም ፋሌቅን ከወለደ በኋላ አራት መቶ ሰላሳ አመት ኖረ፥ ወንዶችንም ሴቶችንም ወለደ፤ ሞተም።",
    "18": "ፋሌቅም መቶ ሰላሳ አመት ኖረ፥ ራግውንም ወለደ፤",
    "19": "ራግውንም ከወለደ በኋላ ፋሌቅ ሁለት መቶ ዘጠኝ አመት ኖረ፥ ወንዶችንም ሴቶችንም ወለደ፤ ሞተም።",
    "20": "ራግውም መቶ ሰላሳ ሁለት አመት ኖረ፥ ሴሮህንም ወለደ፤",
    "21": "ራግውም ሴሮህን ከወለደ በኋላ ሁለት መቶ ሰባት አመት ኖረ፥ ወንዶችንም ሴቶችንም ወለደ፤ ሞተም።",
    "22": "ሴሮህም መቶ ሰላሳ አመት ኖረ፥ ናኮርንም ወለደ፤",
    "23": "ናኮርንም ከወለደ በኋላ ሴሮህ ሁለት መቶ አመት ኖረ፥ ወንዶችንም ሴቶችንም ወለደ፤ ሞተም።",
    "24": "ናኮርም መቶ ዘጠኝ አመት ኖረ፥ ታራንም ወለደ፤",
    "25": "ታራንም ከወለደ በኋላ ናኮር መቶ ሃያ ዘጠኝ አመት ኖረ፥ ወንዶችንም ሴቶችንም ወለደ፤ ሞተም።",
    "26": "ታራም መቶ አመት ኖረ፥ አብራምንና ናኮርን ሃራንንም ወለደ።",
    "27": "የታራም ትውልድ እነሆ ይህ ነው። ታራ አብራምንና ናኮርን ሃራንንም ወለደ፤ ሃራንም ሎጥን ወለደ።",
    "28": "ሃራንም በተወለደበት አገር በከለዳውያን ኡር በአባቱ በታራ ፊት ሞተ።",
    "29": "አብራምና ናኮርም ሚስቶችን አገቡ፤ የአብራም ሚስት ስምዋ ሶራ ነው፤ የናኮር ሚስት የሃራን ልጅ ሚልካ ናት፤ ሃራንም የሚልካና የዮስካ አባት ነው።",
    "30": "ሶራም መካን ነበረች፤ ልጅ አልነበራትም።",
    "31": "ታራም ልጁን አብራምንና የልጅ ልጁን የሃራንን ልጅ ሎጥን የልጁንም የአብራምን ሚስት ምራቱን ሶራን ወሰደ፤ ከእርሱም ጋር ወደ ከነአን ምድር ይሄዱ ዘንድ ከከለዳውያን ኡር ወጡ፤ ወደ ካራንም መጡ፥ ከዚያም ተቀመጡ።",
    "32": "የታራም እድሜ ሁለት መቶ አምስት አመት ሆነ፤ ታራም በካራን ሞተ።"
}