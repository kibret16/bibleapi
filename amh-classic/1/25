{
    "1": "አብርሃምም ደግሞ ስምዋ ኬጡራ የተባለች ሚስት አገባ።",
    "2": "እርስዋም ዘምራንን፥ ዮቅሳንን፥ ሜዳንን፥ ምድያምን፥ የስቦቅን፥ ስዌህን ወለደችለት።",
    "3": "ዮቅሳንም ሳባንና ድዳንን ወለደ። የድዳንም ልጆች አሶርያውያን፥ ለጡሳውያን፥ ለኡማውያን ናቸው።",
    "4": "የምድያምም ልጆች ጌፌር፥ ኤፌር፥ ሄኖህ፥ አቢዳእ፥ ኤልዳአ ናቸው። እነዚህ ሁሉ የኬጡራ ልጆች ናቸው።",
    "5": "አብርሃምም የነበረውን ሁሉ ለይስሃቅ ሰጠው፤",
    "6": "የአብርሃምም ለነበሩ ለቁባቶቹ ልጆች አብርሃም ስጦታን ሰጣቸው፤ እርሱም ገና በህይወቱ ሳለ ከልጁ ከይስሃቅ ለይቶ ወደ ፀሃይ መውጫ ወደ ምስራቅ አገር ሰደዳቸው።",
    "7": "አብርሃምም የኖረበት የእድሜው አመታት እነዚህ ናቸው፤ መቶ ሰባ አምስት አመት ኖረ።",
    "8": "አብርሃምም ነፍሱን ሰጠ፥ በመልካም ሽምግልናም ሞተ፤ ሸመገለም፥ ብዙ ዘመንም ጠገበ ወደ ወገኖቹም ተከማቸ።",
    "9": "ልጆቹ ይስሃቅና እስማኤልም በመምሬ ፊት ለፊት ባለው በኬጢያዊ በሰአር ልጅ በኤፍሮን እርሻ ላይ ባለ ድርብ ክፍል በሆነው ዋሻ ውስጥ ቀበሩት።",
    "10": "አብርሃም ከኬጢ ልጆች የገዛው እርሻ ይህ ነው፤ አብርሃምና ሚስቱ ሳራ ከዚያ ተቀበሩ።",
    "11": "አብርሃምም ከሞተ በኋላ እግዚአብሔር ልጁን ይስሃቅን ባረከው፤ ይስሃቅም ብኤርለሃይሮኢ ተብሎ በሚጠራው ምንጭ አጠገብ ኖረ።",
    "12": "የሳራ ባርያ ግብፃዊቱ አጋር ለአብርሃም የወለደችው የአብርሃም ልጅ የእስማኤል ትውልድ ይህ ነው፤",
    "13": "የእስማኤልም የልጆቹ ስም በየስማቸውና በየትውልዳቸው እንዲህ ነው፤ የእስማኤል የበኩር ልጁ",
    "14": "ነባዮት፥ ቄዳር፥ ነብዳኤል፥ መብሳም፥ ማስማእ፥",
    "15": "ዱማ፥ ማሳ፥ ኩዳን፥ ቴማን፥ ኢጡር፥ ናፌስ፥ ቄድማ።",
    "16": "የእስማኤል ልጆች እነዚህ ናቸው፥ ስማቸውም በየመንደራቸውና በየሰፈራቸው ይኸው ነው በየወገናቸውም አስራ ሁለት አለቆች ናቸው።",
    "17": "እስማኤልም የኖረበት የእድሜው ዘመን መቶ ሰላሳ ሰባት አመት ነው፤ ነፍሱን ሰጠ ሞተም ወደ ወገኖቹም ተከማቸ።",
    "18": "መኖሪያቸውም ከኤውላጥ አንስቶ በግብፅ ፊት ለፊት እስከምትገኝ እስከ ሱር ድረስ ወደ አሶር በምትወስደው መንገድ ላይ ነበረ፤ እንዲህም በወንድሞቹ ሁሉ ፊት ተቀመጠ።",
    "19": "የአብርሃም ልጅ የይስሃቅ ትውልድም ይህ ነው፤ አብርሃም ይስሃቅን ወለደ",
    "20": "ይስሃቅም አርባ አመት ሲሆነው ርብቃን አገባ፤ እርስዋም በሁለት ወንዞች መካከል ያለ የሶርያዊው የባቱኤል ልጅና የሶርያዊው የላባ እህት ናት።",
    "21": "ይስሃቅም ስለሚስቱ ወደ እግዚአብሔር ፀለየ፥ መካን ነበረችና እግዚአብሔርም ተለመነው፥ ርብቃም ሚስቱ ፀነሰች።",
    "22": "ልጆችም በሆድዋ ውስጥ ይገፋፉ ነበር፤ እርስዋም፦ እንዲህ ከሆነ ይህ ለእኔ ምኔ ነው? አለች። ከእግዚአብሔርም ትጠይቅ ዘንድ ሄደች።",
    "23": "እግዚአብሔርም አላት፦ ሁለት ወገኖች በማህፀንሽ ናቸው፥ ሁለቱም ህዝብ ከሆድሽ ይከፈላሉ፤ ህዝብም ከህዝብ ይበረታል፤ ታላቁም ለታናሹ ይገዛል።",
    "24": "ትወልድ ዘንድ ዘመንዋ በተፈፀመ ጊዜም፥ እነሆ፥ በማህፀንዋ መንታ ነበሩ።",
    "25": "በፊትም የወጣው ቀይ ነበረ፥ ሁለንተናውም ጠጉር ለብሶ ነበር፤ ስሙም ኤሳው ተባለ።",
    "26": "ከዚያም በኋላ ወንድሙ ወጣ፥ በእጁም የኤሳውን ተረከዝ ይዞ ነበር፤ ስሙም ያእቆብ ተባለ። እርስዋ ልጆችን በወለደቻቸው ጊዜ ይስሃቅ ስድሳ አመት ሆኖት ነበር።",
    "27": "ብላቴኖቹም አደጉ፤ ኤሳውም አደን የሚያውቅ የበረሃ ሰው ሆነ፤ ያእቆብ ግን ጭምት ሰው ነበረ፥ በድንኳንም ይቀመጥ ነበር።",
    "28": "ይስሃቅም ኤሳውን ይወድ ነበር፥ ካደነው ይበላ ነበርና፤ ርብቃ ግን ያእቆብን ትወድ ነበረች።",
    "29": "ያእቆብም ወጥ ሰራ፤ ኤሳውም ደክሞ ከበረሃ ገባ፤",
    "30": "ኤሳውም ያእቆብን፦ ከዚህ ከቀዩ ወጥ አብላኝ፥ እኔ እጅግ ደክሜአለሁና አለው፤ ስለዚህ ስሙ ኤዶም ተባለ።",
    "31": "ያእቆብም፦ በመጀመሪያ ብኩርናህን ሽጥልኝ አለው።",
    "32": "ኤሳውም፦ እነሆ፥ እኔ ልሞት ነኝ፤ ይህች ብኩርና ለምኔ ናት? አለ።",
    "33": "ያእቆብም፦ እስኪ በመጀመሪያ ማልልኝ አለው። ማለለትም፤ ብኩርናውንም ለያእቆብ ሸጠ።",
    "34": "ያእቆብም ለኤሳው እንጀራና የምስር ወጥ ሰጠው፤ በላ፥ ጠጣ፥ ተነስቶም ሄደ፤ እንዲሁም ኤሳው ብኩርናውን አቃለላት።"
}