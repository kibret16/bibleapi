{
    "1": "አብርሃምም ሸመገለ በዘመኑም አረጀ፤ እግዚአብሔርም አብርሃምን በስራው ሁሉ ባረከው።",
    "2": "አብርሃምም ሎሌውን የቤቱን ሽማግሌ የከብቱን ሁሉ አዛዥ አለው፦",
    "3": "እጅህን ከጭኔ በታች አድርግ፥ እኔም አብሬ ከምኖራቸው ከከነአን ሴቶች ልጆች ለልጄ ሚስት እንዳትወስድለት በሰማይና በምድር አምላክ በእግዚአብሔር አምልሃለሁ፤",
    "4": "ነገር ግን ወደ አገሬና ወደ ተወላጆቼ ትሄዳለህ፥ ለልጄ ለይስሃቅም ሚስትን ትወስድለታለህ።",
    "5": "ሎሌውም፦ ሴቲቱ ምናልባት ወደዚህ አገር ከእኔ ጋር ለመምጣት እንቢ ያለች እንደ ሆነ ልጅህን ወደ ወጣህበት አገር ልመልሰውን? አለው።",
    "6": "አብርሃምም አለው፦ ልጄን ወደዚያ እንዳትመልስ ተጠንቀቅ፤",
    "7": "ከአባቴ ቤት ከተወለድሁባት ምድርም ያወጣኝ፦ ይህችንም ምድር እሰጥሃለሁ ብሎ የነገረኝና የማለልኝ የሰማይ አምላክ እግዚአብሔር፥ እርሱ መልአኩን በፊትህ ይሰድዳል፥ ከዚያም ለልጄ ሚስትን ትወስዳለህ።",
    "8": "ሴቲቱም ከአንተ ጋር ለመምጣት እንቢ ያለች እንደ ሆነ ከዚህ ካቀረብሁህ መሃላ ንፁህ ነህ፤ ልጄን ግን ወደዚያ አትመልሰው።",
    "9": "ሎሌውም ከጌታው ከአብርሃም ጭን በታች እጁን አደረገ፤ ስለዚሁም ነገር ማለለት።",
    "10": "ሎሌውም ከጌታው ግመሎች መካከል አስር ግመሎችን ወስዶ፥ ከጌታውም እቃ መልካም መልካሙን ይዞ ተነሳ፤ ተነስቶም ወደ መስጴጦምያ ወደ ናኮር ከተማ ሄደ።",
    "11": "ሲመሽም ሴቶች ውሃ ሊቀዱ በሚወጡበት ጊዜ ከከተማይቱ ውጪ በውሃው ጉድጓድ አጠገብ ግመሎቹን አስበረከከ።",
    "12": "እንዲህም አለ፦ የጌታዬ የአብርሃም አምላክ እግዚአብሔር ሆይ፥ እለምንሃለሁ፤ መንገዴን ዛሬ በፊቴ አቅናልኝ፥ ለጌታዬም ለአብርሃም ምህረትን አድርግ።",
    "13": "እነሆ፥ በዚህ የውሃ ምንጭ አጠገብ እኔ ቆሜአለሁ፥ የዚህችም ከተማ ሴቶች ልጆች ውሃውን ሊቀዱ ይመጣሉ፤",
    "14": "ውሃ እጠጣ ዘንድ እንስራሽን አዘንብዪ የምላት እርስዋም፦ አንተ ጠጣ፥ ግመሎችህን ደግሞ አጠጣለሁ የምትለኝ ቆንጆ፥ እርስዋ ለባርያህ ለይስሃቅ ያዘጋጀሃት ትሁን፤ በዚህም ለጌታዬ ምህረትን እንዳደረግህ አውቃለሁ።",
    "15": "ይህን መናገሩንም ሳይፈፅም እነሆ፥ ሚልካ የወለደችው የባቱኤል ልጅ ርብቃ እንስራዋን በጫንቃዋ ተሸክማ ወጣች፤ ሚልካም የአብርሃም ወንድም የናኮር ሚስት ናት።",
    "16": "ብላቴናይቱም መልክዋ እጅግ ያማረ፥ ወንድ የማያውቃት ድንግልም ነበረች፤ ወደ ምንጭም ወረደች እንስራዋንም ሞላች፥ ተመልሳም ወጣች።",
    "17": "ሎሌውም ሊገናኛት ሮጠና፦ ከእንስራሽ ጥቂት ውሃ ታጠጪኝ ዘንድ እለምንሻለሁ አላት።",
    "18": "እርስዋም፦ ጌታዬ ሆይ፥ ጠጣ አለችው፤ ፈጥናም እንስራዋን በእጅዋ አውርዳ አጠጣችው።",
    "19": "እርሱንም ካጠጣች በኋላ፦ ለግመሎችህ ደግሞ ሁሉም እስኪረኩ ድረስ ውሃ እቀዳለሁ አለች።",
    "20": "ፈጥናም ውሃውን ከእንስራዋ በማጠጫው ውስጥ ገለበጠችው፥ ደግሞም ልትቀዳ ወደ ጉድጓዱ ሮጠች፥ ለግመሎቹም ሁሉ ውሃ ቀዳች።",
    "21": "ሰውየውም ትክ ብሎ ይመለከታት ነበር፤ እግዚአብሔር መንገዱን አቅንቶለት እንደ ሆነ ወይም እንዳልሆነ ለማወቅም ዝም አለ።",
    "22": "ግመሎቹም ከጠጡ በኋላ እንዲህ ሆነ፤ ሰውየው ግማሽ ሰቅል የሚመዘን የወርቅ ቀለበት፥ ለእጆችዋም አስር ሰቅል የሚመዘን ጥንድ የወርቅ አምባር አወጣ፤",
    "23": "እንዲህም አላት፦ አንቺ የማን ልጅ ነሽ? እስኪ ንገሪኝ፤ በአባትሽ ቤት የምናድርበት ስፍራ ይገኛልን?",
    "24": "አለችውም፦ እኔ ሚልካ ለናኮር የወለደችው የባቱኤል ልጅ ነኝ።",
    "25": "በእኛ ዘንድ ገለባና ገፈራ የሚበቃ ያህል አለ፥ ለማደሪያም ደግሞ ስፍራ አለን።",
    "26": "ሰውየውም አጎነበሰ፥ ለእግዚአብሔርም ሰገደ።",
    "27": "እንዲህም አለ፦ ቸርነቱንና እውነቱን ከጌታዬ ያላራቀ የጌታዬ የአብርሃም አምላክ እግዚአብሔር ይመስገን፤ እኔ በመንገድ ሳለሁ እግዚአብሔር ወደ ጌታዬ ወንድሞች ቤት መራኝ።",
    "28": "ብላቴናይቱም ሮጠች፥ ለእናትዋም ቤት ይህን ነገር ሁሉ ተናገረች።",
    "29": "ለርብቃም ላባ የተባለ ወንድም ነበራት፤ ላባም ወደ ውጪ ወደ ውሃው ምንጭ ወደ ሰውየው ሮጠ።",
    "30": "ቀለበቱንና አምባሮቹን በእህቱ እጅ ባየ ጊዜ፥ የእህቱን የርብቃንም ነገር፦ ያ ሰው እንዲህ አለኝ ያለችውን በሰማ ጊዜ፥ እርሱ ወደዚያ ሰው መጣ፤ እነሆም፥ በውሃው ምንጭ አጠገብ ከግመሎቹ ዘንድ ቆሞ ነበር።",
    "31": "እርሱም አለው፦ አንተ የእግዚአብሔር ቡሩክ፥ ግባ ስለምን አንተ በውጪ ቆመሃል? እኔም ቤቱን ለግመሎችህም ስፍራ አዘጋጅቼአለሁ።",
    "32": "ሰውየውም ወደ ቤት ገባ፥ ግመሎቹንም አራገፈ፤ ገለባና ገፈራም ለግመሎቹ አቀረበ፤ እግሩን ይታጠብ ዘንድ፥ ከእርሱም ጋር ላሉት ሰዎች እግር ውሃ አቀረበ።",
    "33": "መብልንም በፊቱ አቀረበለት፤ እርሱ ግን፦ ነገሬን እስክናገር ድረስ አልበላም አለ። እርሱም፦ ተናገር አለው።",
    "34": "እርሱም አለ፦ እኔ የአብርሃም ሎሌ ነኝ።",
    "35": "እግዚአብሔርም ጌታዬን እጅግ ባረከው፥ አገነነውም፤ በጎችንና ላሞችን፥ ብርንም፥ ወርቅንም፥ ወንዶች ባርያዎችንና ሴቶች ባርያዎችን፥ ግመሎችንም አህዮችንም ሰጠው።",
    "36": "ሳራም የጌታዬ ሚስት በእርጅናው ለጌታዬ ወንድ ልጅን ወለደች የነበረውንም ሁሉ ሰጠው።",
    "37": "ጌታዬም እንዲህ ሲል አማለኝ፦ እኔ ካለሁበት አገር ከከነአናውያን ሴቶች ልጆች ለልጄ ሚስትን አትውሰድ፤",
    "38": "ነገር ግን ወደ አባቴ ቤት ወደ ወገኔም ሂድ፥ ለልጄም ሚስትን ውሰድለት።",
    "39": "ጌታዬንም፦ ሴቲቱ ምናልባት ባትከተለኝሳ? አልሁት።",
    "40": "እርሱም አለኝ፦ አካሄዴን በፊቱ ያደረግሁለት እግዚአብሔር መልአኩን ከአንተ ጋር ይልካል፥ መንገድህንም ያቀናል፤ ለልጄም ከወገኖቼ ከአባቴም ቤት ሚስትን ትወስዳለህ፤",
    "41": "የዚያን ጊዜ ከመሃላዬ ንፁህ ነህ፤ ወደ ዘመዶቼ ሄደህ እነርሱ ባይሰጡህ ካማልሁህ መሃላ ንፁህ ትሆናለህ።",
    "42": "ዛሬም ወደ ውሃው ምንጭ መጣሁ፥ እንዲህም አልሁ፦ የጌታዬ የአብርሃም አምላክ እግዚአብሔር ሆይ፥ ዛሬ የምሄድበትን መንገዴን ብታቀናልኝ፤",
    "43": "እነሆ፥ እኔ በውሃው ምንጭ ላይ ቆሜአለሁ፤ ውሃ ልትቀዳ ለምትመጣውም ቆንጆ፦ ጥቂት ውሃ ከእንስራሽ አጠጪኝ ስላት፥",
    "44": "እርስዋም፦ አንተ ጠጣ፥ ደግሞም ለግመሎችህ እቀዳለሁ የምትለኝ፥ እግዚአብሔር ለጌታዬ ልጅ ያዘጋጃት ሴት እርስዋ ትሁን።",
    "45": "እኔም የልቤን መናገር ገና ሳልፈፅም፥ እነሆ፥ ርብቃ እንስራዋን በትከሻዋ ተሸክማ ወጣች፥ ወደ ምንጭም ወርዳ ውሃ ቀዳች እኔም፦ እስኪ አጠጪኝ አልኋት።",
    "46": "ፈጥናም እንስራዋን ከጫንቃዋ አወረደችና፦ አንተ ጠጣ፥ ግመሎችህንም ደግሞ አጠጣለሁ አለች፤ እኔም ጠጣሁ፥ ግመሎቼንም ደግሞ አጠጣች።",
    "47": "እኔም፦ አንቺ የማን ልጅ ነሽ? ብዬ ጠየቅኋት። እርስዋም፦ ሚልካ ለናኮር የወለደችለት የባቱኤል ልጅ ነኝ አለች ቀለበትም አደረግሁላት፥ ለእጆችዋም አምባሮች አደረግሁላት።",
    "48": "በግምባሬም አጎነበስሁ፥ ለእግዚአብሔርም ሰገድሁ፤ የጌታዬን የወንድሙን ልጅ ለልጁ እወስድ ዘንድ በቀና መንገድ የመራኝን የጌታዬን የአብርሃምን አምላክ እግዚአብሔርን አመሰገንሁ።",
    "49": "አሁንም ቸርነትና እውነት ለጌታዬ ትሰሩ እንደ ሆነ ንገሩኝ ይህም ባይሆን ንገሩኝ፥ ወደ ቀኝ ወይም ወደ ግራ እል ዘንድ።",
    "50": "ላባና ባቱኤልም መለሱ እንዲህም አሉ፦ ነገሩ ከእግዚአብሔር ዘንድ መጥቶአል ክፉም በጎም ልንመልስልህ አንችልም።",
    "51": "ርብቃ እንኋት በፊትህ ናት ይዘሃት ሂድ፥ እግዚአብሔር እንደ ተናገረ ለጌታህም ልጅ ሚስት ትሁን።",
    "52": "የአብርሃምም ሎሌ ነገራቸውን በሰማ ጊዜ ወደ ምድር ወድቆ ለእግዚአብሔር ሰገደ።",
    "53": "ሎሌውም የብርና የወርቅ ጌጥ ልብስም አወጣ፥ ለርብቃም ሰጣት የከበረ ስጦታንም ለወንድምዋና ለእናትዋ አቀረበ።",
    "54": "እርሱም ከእርሱም ጋር ያሉት በሉ ጠጡም፥ ከዚያም አደሩ ማልደውም ተነሱና፦ ወደ ጌታዬ እሄድ ዘንድ አሰናብቱኝ አላቸው።",
    "55": "ወንድምዋና እናትዋም፦ ብላቴናይቱ አንድ አስር ቀን ያህል እንኳ ከእኛ ዘንድ ትቀመጥ ከዚያም በኋላ ትሄዳለች አሉ።",
    "56": "እርሱም፦ እግዚአብሔር መንገዴን አቅንቶልኛልና አታዘግዩኝ፤ ወደ ጌታዬ እሄድ ዘንድ አሰናብቱኝ አላቸው።",
    "57": "እነርሱም፦ ብላቴናይቱን እንጥራና ከአፍዋ እንጠይቅ አሉ።",
    "58": "ርብቃንም ጠርተው፦ ከዚህ ሰው ጋር ትሄጃለሽን? አሉአት። እርስዋም፦ እሄዳለሁ አለች።",
    "59": "እህታቸውንም ርብቃን ሞግዚትዋንም የአብርሃምን ሎሌና ሰዎቹንም አሰናበቱአቸው።",
    "60": "ርብቃንም መረቁአትና፦ አንቺ እህታችን፥ እልፍ አእላፋት ሁኚ ዘርሽም የጠላቶችን ደጅ ይውረስ አሉአት።",
    "61": "ርብቃም ተነሳች ደንገጥሮችዋም፥ በግመሎችም ላይ ተቀምጠው ያንን ሰው ተከተሉት፤ ሎሌውም ርብቃን ተቀብሎ ሄደ።",
    "62": "ይስሃቅም ብኤርለሃይሮኢ በሚሉአት ምንጭ መንገድ መጣ፤ በአዜብ ምድር ተቀምጦ ነበርና።",
    "63": "ይስሃቅም በመሸ ጊዜ በልቡ እያሰላሰለ ወደ ሜዳ ወጥቶ ነበር፤ አይኖቹንም አቀና፥ እነሆም ግመሎች ሲመጡ አየ።",
    "64": "ርብቃም አይኖችዋን አቀናች፥ ይስሃቅንም አየች፥ ከግመልም ወረደች።",
    "65": "ሎሌውንም፦ ሊገናኘን በሜዳ የሚመጣ ይህ ሰው ማን ነው? አለችው። ሎሌውም፦ እርሱ ጌታዬ ነው አላት፤ እርስዋም መሸፈኛ ወስዳ ተከናነበች።",
    "66": "ሎሌውም ያደረገውን ነገር ሁሉ ለይስሃቅ ነገረው።",
    "67": "ይስሃቅም ወደ እናቱ ወደ ሳራ ድንኳን አገባት፥ ርብቃንም ወሰዳት፥ ሚስትም ሆነችው፥ ወደዳትም፤ ይስሃቅም ከእናቱ ሞት ተፅናና።"
}