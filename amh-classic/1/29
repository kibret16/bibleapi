{
    "1": "ያእቆብም ተነስቶ ወደ ምስራቅ ሰዎች አገር ሄደ።",
    "2": "በሜዳውም እነሆ ጉድጓድን አየ፥ በዚያም ሶስት የበጎች መንጎች በላዩ ተመስገው ነበር፤ ከዚያ ጉድጓድ በጎቹን ያጠጡ ነበርና፤ በጉድጓዱም አፍ የነበረው ድንጋይ ትልቅ ነበረ።",
    "3": "መንጎችም ሁሉ ከዚያ በተከማቹ ጊዜ ድንጋዩን ከጉድጓዱ አፍ ገለል አድርገው በጎቹን ያጠጡ ነበር፤ ድንጋዩንም ወደ ስፍራው መልሰው በጉድጓዱ አፍ እንደ ገና ይገጥሙት ነበር።",
    "4": "ያእቆብም፦ ወንድሞቼ ሆይ፥ እናንት የወዴት ናችሁ? አላቸው። እነርሱም፦ እኛ የካራን ነን አሉት።",
    "5": "የናኮርን ልጅ ላባን ታውቁታላችሁን? አላቸው። እነርሱም፦ እናውቀዋለን አሉት።",
    "6": "እርሱ፦ ደህና ነውን? አላቸው። እነርሱም፦ አዎን ደህና ነው፤ አሁንም ልጁ ራሄል ከበጎች ጋር መጣች አሉት።",
    "7": "እርሱም፦ ቀኑ ገና ቀትር ነው፥ ከብቶቹ የሚከማቹበት ሰአቱም ገና አልደረሰም፤ አሁንም በጎቹን አጠጡና ሄዳችሁ አሰማሩአቸው አላቸው።",
    "8": "እነርሱም አሉ፦ መንጎች ሁሉ እስኪከማቹና ድንጋዩን ከጉድጓዱ አፍ እስኪገለብጡት ድረስ አንችልም፤ ከዚያም በኋላ በጎቹን እናጠጣለን።",
    "9": "እርሱም ገና ከእነርሱ ጋር ሲነጋገር እነሆ የላባ ልጅ ራሄል ከአባትዋ በጎች ጋር ደረሰች፤ እርስዋ የአባትዋን በጎች ትጠብቅ ነበርና።",
    "10": "ያእቆብም የእናቱን ወንድም የላባን ልጅ ራሄልንና የአጎቱን የላባን በጎች ባየ ጊዜ፥ ቀረበ ከጉድጓዱም አፍ ድንጋዩን ገለበጠ፥ የአጎቱን የላባን በጎችንም አጠጣ።",
    "11": "ያእቆብም ራሄልን ሳማት፥ ቃሉንም ከፍ አድርጎ አለቀሰ።",
    "12": "ያእቆብም የአባትዋ ዘመድና የርብቃ ልጅ መሆኑን ለራሄል አስታወቃት፤ እርስዋም ሮጣ ሄዳ ለአባትዋ ይህን ነገር ነገረችው።",
    "13": "ላባም የእህቱን ልጅ የያእቆብን ወሬ በሰማ ጊዜ ሊቀበለው ሮጠ፥ አቅፎም ሳመው፥ ወደ ቤቱም አገባው። ነገሩንም ሁሉ ለላባ ነገረው።",
    "14": "ላባም፦ በእውነት አንተ አጥንቴ ስጋዬም ነህ አለው። አንድ ወር የሚያህልም ከእርሱ ጋር ተቀመጠ።",
    "15": "ላባም ያእቆብን፦ ወንድሜ ስለሆንህ በከንቱ ታገለግለኛለህን? ምንዳህ ምንድር ነው? ንገረኝ አለው።",
    "16": "ለላባም ሁለት ሴቶች ልጆች ነበሩት፤ የታላቂቱ ስም ልያ የታናሺቱ ስም ራሄል ነበረ።",
    "17": "ልያም አይነ ልም ነበረች፤ ራሄል ግን መልከ መልካም ነበረች ፊትዋም ውብ ነበረ።",
    "18": "ያእቆብም ራሄልን ወደደ፤ እንዲህም አለ፦ ስለ ታናሺቱ ልጅህ ስለ ራሄል ሰባት አመት እገዛልሃለሁ።",
    "19": "ላባም፦ ለሌላ ሰው ከምሰጣት ይልቅ ለአንተ ብሰጣት ይሻላል፤ ከእኔ ጋር ተቀመጥ አለ።",
    "20": "ያእቆብም ስለ ራሄል ሰባት አመት ተገዛ፤ እርስዋንም ይወድዳት ስለነበረ በእርሱ ዘንድ እንደ ጥቂት ቀን ሆነለት።",
    "21": "ያእቆብም ላባን፦ ወደ እርስዋ እገባ ዘንድ ሚስቴን ስጠኝ፥ ቀኔ ተፈፅሞአልና አለው።",
    "22": "ላባም የዚያን ስፍራ ሰዎች ሁሉ ሰበሰበ፥ ሰርግም አደረገ።",
    "23": "በመሸም ጊዜ ልጁን ልያን ወስዶ ለያእቆብ አገባለት፤ ያእቆብም ወደ እርስዋ ገባ።",
    "24": "ላባም ለልጁ ለልያ ባርያይቱን ዘለፋን ባርያ ትሆናት ዘንድ ሰጣት።",
    "25": "በነጋም ጊዜ እነሆ ልያ ሆና ተገኘች፤ ላባንም፦ ምነው እንደዚህ አደረግህብኝ? ያገለገልሁህ ስለ ራሄል አልነበረምን? ለምን አታለልኸኝ? አለው።",
    "26": "ላባም እንዲህ አለ፦ በአገራችን ታላቂቱ ሳለች፥ ታናሺቱን እንሰጥ ዘንድ ወግ አይደለም፤",
    "27": "ይህችንም ሳምንት ፈፅም፤ ሌላ ሰባት አመት ደግሞ እኔን ስለምታገለግለኝ አገልግሎት እርስዋን ደግሞ እሰጥሃለሁ።",
    "28": "ያእቆብም እንዲህ አደረገ፥ ይህችንም ሳምንት ፈፀመ ልጁን ራሄልንም ለእርሱ ሚስት ትሆን ዘንድ ሰጠው።",
    "29": "ላባም ለልጁ ለራሄል ባርያይቱን ባላን ባርያ ትሆናት ዘንድ ሰጣት።",
    "30": "ያእቆብም ወደ ራሄል ደግሞ ገባ። ራሄልንም ከልያ ይልቅ ወደዳት ሌላ ሰባት አመትም ተገዛለት።",
    "31": "እግዚአብሔርም ልያ የተጠላች መሆንዋን ባየ ጊዜ ማህፀንዋን ከፈተላት፤ ራሄል ግን መካን ነበረች።",
    "32": "ልያም ፀነሰች፥ ወንድ ልጅንም ወለደች፥ ስሙንም ሮቤል ብላ ጠራችው እግዚአብሔር መከራዬን አይቶአልና፥ እንግዲህም ወዲህ ባሌ ይወድደኛል ብላለችና።",
    "33": "ደግሞም ፀነሰች፥ ወንድ ልጅንም ወለደች፤ እኔ እንደ ተጠላሁ እግዚአብሔር ስለ ሰማ ይህን ደገመኝ አለች፤ ስሙንም ስምኦን ብላ ጠራችው።",
    "34": "ደግሞም ፀነሰች፥ ወንድ ልጅንም ወለደች፤ አሁንም ባሌ ወደ እኔ ይጠጋል፥ ሶስት ወንዶች ልጆችን ወልጄለታለሁና አለች ስለዚህም ስሙን ሌዊ ብላ ጠራችው።",
    "35": "ደግሞም ፀነስች፥ ወንድ ልጅንም ወለደች፤ በዚህም ጊዜ እግዚአብሔርን አመሰግናለሁ አለች፤ ስለዚህም ስሙን ይሁዳ ብላ ጠራችው። መውለድንም አቆመች።"
}