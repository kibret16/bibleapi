{
    "1": "አዳምም ሚስቱን ሄዋንን አወቀ፤ ፀነሰችም፥ ቃየንንም ወለደች። እርስዋም፦ ወንድ ልጅ ከእግዚአብሔር አገኘሁ አለች።",
    "2": "ደግሞም ወንድሙን አቤልን ወለደች። አቤልም በግ ጠባቂ ነበረ፤ ቃየንም ምድርን የሚያርስ ነበረ።",
    "3": "ከብዙ ቀን በኋላም ቃየን ከምድር ፍሬ ለእግዚአብሔር መስዋእትን አቀረበ፤",
    "4": "አቤልም ደግሞ ከበጎቹ በኩራትና ከስቡ አቀረበ። እግዚአብሔርም ወደ አቤልና ወደ መስዋእቱ ተመለከተ፤",
    "5": "ወደ ቃየንና ወደ መስዋእቱ ግን አልተመለከተም። ቃየንም እጅግ ተናደደ ፊቱም ጠቆረ።",
    "6": "እግዚአብሔርም ቃየንን አለው፦ ለምን ተናደድህ? ለምንስ ፊትህ ጠቆረ?",
    "7": "መልካም ብታደርግ ፊትህ የሚበራ አይደለምን? መልካም ባታደርግ ግን ሃጢአት በደጅ ታደባለች፤ ፈቃድዋም ወደ አንተ ነው፥ አንተ ግን በእርስዋ ንገስባት።",
    "8": "ቃየንም ወንድሙን አቤልን፦ ና ወደ ሜዳ እንሂድ አለው። በሜዳም ሳሉ ቃየን በወንድሙ በአቤል ላይ ተነሳበት፥ ገደለውም።",
    "9": "እግዚአብሔርም ቃየንን አለው፦ ወንድምህ አቤል ወዴት ነው? እርሱም አለ፦ አላውቅም የወንድሜ ጠባቂው እኔ ነኝን?",
    "10": "አለውም፦ ምን አደረግህ? የወንድምህ የደሙ ድምፅ ከምድር ወደ እኔ ይጮሃል።",
    "11": "አሁንም የወንድምህን ደም ከእጅህ ለመቀበል አፍዋን በከፈተች በምድር ላይ አንተ የተረገምህ ነህ።",
    "12": "ምድርንም ባረስህ ጊዜ እንግዲህ ሃይልዋን አትሰጥህም፤ በምድርም ላይ ኮብላይና ተቅበዝባዥ ትሆናለህ።",
    "13": "ቃየንም እግዚአብሔርን አለው፦ ሃጢአቴ ልሸከማት የማልችላት ታላቅ ናት።",
    "14": "እነሆ ዛሬ ከምድር ፊት አሳደድኸኝ፤ ከፊትህም እሰወራለሁ፤ በምድርም ላይ ኮብላይና ተቅበዝባዥ እሆናለሁ፤ የሚያገኘኝም ሁሉ ይገድለኛል።",
    "15": "እግዚአብሔርም እርሱን አለው፦ እንግዲህ ቃየንን የገደለ ሁሉ ሰባት እጥፍ ይበቀልበታል። እግዚአብሔርም ቃየንን ያገኘው ሁሉ እንዳይገድለው ምልክት አደረገለት።",
    "16": "ቃየንም ከእግዚአብሔር ፊት ወጣ፤ ከኤድንም ወደ ምስራቅ በኖድ ምድር ተቀመጠ።",
    "17": "ቃየንም ሚስቱን አወቀ ፀነሰችም፥ ሄኖህንም ወለደች። ከተማም ሰራ፥ የከተማይቱንም ስም በልጁ ስም ሄኖህ አላት።",
    "18": "ሄኖህም ጋይዳድን ወለደ፤ ጋይዳድም ሜኤልን ወለደ፤ ሜኤልም ማቱሳኤልን ወለደ፤ ማቱሳኤልም ላሜህን ወለደ።",
    "19": "ላሜህም ለራሱ ሁለት ሚስቶችን አገባ፤ የአንዲቱ ስም አዳ፥ የሁለተኛይቱ ስም ሴላ ነበረ።",
    "20": "አዳም ያባልን ወለደች፤ እርሱም በድንኳን የሚቀመጡት የዘላኖች አባት ነበረ።",
    "21": "የወንድሙም ስም ዩባል ነበረ፤ እርሱም በገናንና መለከትን ለሚይዙ አባት ነበረ።",
    "22": "ሴላም ደግሞ ከናስና ከብረት የሚቀጠቀጥ እቃን የሚሰራውን ቱባልቃይንን ወለደች። የቱባልቃይንም እህት ናእማ ነበረች።",
    "23": "ላሜህም ለሚስቶቹ ለአዳና ለሴላ አላቸው፦ እናንት የላሜህ ሚስቶች ቃሌን ስሙ፥ ነገሬንም አድምጡ እኔ ጉልማሳውን ለቁስሌ፥ ብላቴናውንም ለመወጋቴ ገድዬዋለሁና፤",
    "24": "ቃየንን ሰባት እጥፍ ይበቀሉታል፤ ላሜህን ግን ሰባ ሰባት እጥፍ።",
    "25": "አዳም ደግሞ ሚስቱን አወቀ፤ ወንድ ልጅንም ወለደች። ስሙንም፦ ቃየን በገደለው በአቤል ፋንታ እግዚአብሔር ሌላ ዘር ተክቶልኛል ስትል ሴት አለችው።",
    "26": "ለሴት ደግሞ ወንድ ልጅ ተወለደለት ስሙንም ሄኖስ አለው፤ በዚያን ጊዜም በእግዚአብሔር ስም መጠራት ተጀመረ።"
}