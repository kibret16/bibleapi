{
    "1": "አብርሃምም ከዚያ ተነስቶ ወደ አዜብ ምድር ሄደ፥ በቃዴስና በሱር መካከልም ተቀመጠ በጌራራም በእንግድነት ተቀመጠ።",
    "2": "አብርሃምም ሚስቱን ሳራን፦ እህቴ ናት አለ የጌራራ ንጉስ አቢሜሌክም ላከና ሳራን ወሰዳት።",
    "3": "እግዚአብሔርም ሌሊት በህልም ወደ አቢሜሌክ መጣ፥ እንዲህም አለው፦ እነሆ፥ አንተ ስለ ወሰድሃት ሴት ምውት ነህ እርስዋ ባለ ባል ናትና።",
    "4": "አቢሜሌክ ግን አልቀረባትም ነበር፤ እንዲህም አለ፦ አቤቱ፥ ፃድቁን ህዝብ ደግሞ ታጠፋለህን?",
    "5": "እህቴ ናት ያለኝ እርሱ አይደለምን? እርስዋም ደግሞ ራስዋ፦ ወንድሜ ነው አለች በልቤ ቅንነትና በእጄ ንፁህነት ይህንን አደረግሁ።",
    "6": "እግዚአብሔርም በህልም አለው፦ ይህን በልብህ ቅንነት እንዳደረግህ እኔ አወቅሁ፥ እኔም ደግሞ በፊቴ ሃጢአትን እንዳትሰራ ከለከልሁህ፤ ስለዚህም ትነካት ዘንድ አልተውሁም።",
    "7": "አሁንም የሰውዬውን ሚስት መልስ ነቢይ ነውና፥ ስለ አንተም ይፀልያል፥ ትድናለህም። ባትመልሳት ግን አንተ እንድትሞት ለአንተ የሆነውም ሁሉ እንዲሞት በእርግጥ እወቅ።",
    "8": "አቢሜሌክም በነገታው ማለደ፥ ባርያዎቹንም ሁሉ ጠራ፥ ይህነንም ነገር ሁሉ በጆሮአቸው ተናገረ ሰዎቹም እጅግ ፈሩ።",
    "9": "አቢሜሌክም አብርሃምን ጠርቶ አለው፦ ይህ ያደረግህብን ምንድር ነው? ምንስ ክፉ ሰራሁብህ? በእኔና በመንግስቴ ላይ ትልቅ ሃጢአት አውርደሃልና የማይገባ ስራ በእኔ ሰራህብኝ።",
    "10": "አቢሜሌክም አብርሃምን አለው፦ ይህን ማድረግህ ምን አይተህ ነው?",
    "11": "አብርሃምም አለ፦ በዚህ ስፍራ እግዚአብሔርን መፍራት በእውነት እንደሌለ፥ ለሚስቴም ሲሉ እንደሚገድሉኝ ስላሰብሁ ነው።",
    "12": "እርስዋም ደግሞ በእውነት እህቴ ናት፤ የእናቴ ልጅ አይደለችም እንጂ የአባቴ ልጅ ናት፤ ለእኔም ሚስት ሆነች።",
    "13": "እግዚአብሔርም ከአባቴ ቤት ባወጣኝ ጊዜ አልኋት፦ በገባንበት አገር ሁሉ ለእኔ የምታደርጊው ወሮታ ይህ ነው፦ ወንድሜ ነው ብለሽ ስለ እኔ ተናገሪ።",
    "14": "አቢሜሌክም በጎችንና ላሞችን ወንዶችና ሴቶች ባርያዎችን አመጣ፥ ለአብርሃምም ሰጠው፥ ሚስቱን ሳራንም መለሰለት።",
    "15": "አቢሜሌክም፦ እነሆ፥ ምድሬ በፊትህ ናት፤ በወደድኸው ተቀመጥ አለ።",
    "16": "ሳራንም አላት፦ እነሆ፥ ለወንድምሽ ሺህ ሚዛን ብር ሰጠሁት፤ ያም እነሆ ከአንቺ ጋር ባሉት ሁሉ ፊት የአይኖች መሸፈኛ ይሁንሽ፤ ፅድቅሽ ለሰዎች ሁሉ ተገልጦአልና።",
    "17": "አብርሃምም ወደ እግዚአብሔር ፀለየ፤ እግዚአብሔርም አቢሜሌክን ሚስቱንም ባርያዎቹንም ፈወሳቸው፥ እነርሱም ወለዱ፤",
    "18": "እግዚአብሔር በአብርሃም ሚስት በሳራ ምክንያት በአቢሜሌክ ቤት ማህፀኖችን ሁሉ በፍፁም ዘግቶ ነበርና።"
}