{
    "1": "ያእቆብም የላባ ልጆች ያሉትን ነገር፦ ያእቆብ ለአባታችን የሆነውን ሁሉ ወሰደ፤ ይህንም ሁሉ ክብር ከአባታችን ከብት አገኘ ሲሉ ሰማ።",
    "2": "ያእቆብም የላባን ፊት አየ፥ እነሆም ከእርሱ ጋር እንደ ዱሮው አልሆነም።",
    "3": "እግዚአብሔርም ያእቆብን፦ ወደ አባትህ ምድር ወደ ዘመዶችህም ተመለስ፤ ከአንተም ጋር እሆናለሁ አለው።",
    "4": "ያእቆብም ልኮ ራሄልንና ልያን ወደ በጎቹ ስፍራ ወደ ሜዳ ጠራቸው፥",
    "5": "እንዲህም አላቸው፦ የአባታችሁ ፊት ከእኔ ጋር እንደ ዱሮ እንዳልሆነ አያለሁ፤ ነገር ግን የአባቴ አምላክ ከእኔ ጋር ነው።",
    "6": "እኔ ባለኝ ጉልበቴ ሁሉ አባታችሁን እንዳገለገልሁ ታውቃላችሁ።",
    "7": "አባታችሁ ግን አታለለኝ፥ ደመወዜንም አስር ጊዜ ለወጠ፤ እግዚአብሔር ግን ክፉን ያደርግብኝ ዘንድ አልፈቀደለትም።",
    "8": "ደመወዝህ ዝንጉርጉሮች ይሁኑ ቢለኝ በጎቹ ሁሉ ዝንጉርጉሮችን ወለዱ፤ ሽመልመሌ መሳዮቹ ደመወዝህ ይሁኑ ቢለኝ በጎቹ ሁሉ ሽመልመሌ መሳዮችን ወለዱ።",
    "9": "እግዚአብሔርም የአባታችሁን በጎች ሁሉ ነስቶ ለእኔ ሰጠኝ።",
    "10": "እንዲህም ሆነ፤ በጎቹ በጎመጁ ጊዜ አይኔን አንስቼ በህልም አየሁ፤ እነሆም፥ በበጎችና በፍየሎች ላይ የሚንጠላጠሉት የበጎችና የፍየሎች አውራዎች ሽመልመሌ መሳዮችና ዝንጉርጉሮች ነቁጣ ያለባቸውም ነበሩ።",
    "11": "የእግዚአብሔርም መልአክ በህልም፦ ያእቆብ ሆይ አለኝ፤ እኔም፦ እነሆኝ አልሁት።",
    "12": "እንዲህም አለኝ፦ አይንህን አቅንተህ እይ በበጎችና በፍየሎች ላይ የሚንጠላጠሉት የበጎችና የፍየሎች አውራዎች ሽመልመሌ መሳዮችና ዝንጉርጉሮች ነቁጣ ያለባቸውም ናቸው፤ ላባ በአንተ ላይ የሚያደርገውን ሁሉ አይቼአለሁና።",
    "13": "ሃውልት የቀባህበት በዚያም ለእኔ ስእለት የተሳልህበት የቤቴል አምላክ እኔ ነኝ፤ አሁንም ተነስተህ ከዚህ አገር ውጣ፥ ወደ ተወለድህበትም ምድር ተመለስ።",
    "14": "ራሄልና ልያም መልሰው እንዲህ አሉት፦ በአባታችን ቤት ለእኛ ድርሻና ርስት በውኑ ቀርቶልናልን?",
    "15": "እኛ በእርሱ ዘንድ እንደ ባእድ የተቆጠርን አይደለንምን? እርሱ እኛን ሸጦ ዋጋችንን በልቶአልና።",
    "16": "ስለዚህም እግዚአብሔር ከአባታችን የነሳው ይህ ሁሉ ሃብት ለእኛና ለልጆቻችን ነው፤ አሁንም እግዚአብሔር ያለህን ሁሉ አድርግ።",
    "17": "ያእቆብም ተነሳ፥ ልጆቹንና ሚስቶቹንም በግመሎች ላይ አስቀመጠ፤",
    "18": "መንጎቹንም ሁሉ፥ የቤቱንም እቃ ሁሉ፥ በሁለት ወንዞች መካከል ሳለ ያገኛቸውን ከብቶች ሁሉ ይዞ ወደ አባቱ ወደ ይስሃቅ ወደ ከነአን ምድር ሄደ።",
    "19": "ላባ ግን በጎቹን ለመሸለት ሄዶ ነበር፤ ራሄልም የአባትዋን ተራፊም ሰረቀች።",
    "20": "ያእቆብም የሶርያውን ሰው ላባን ከድቶ ኮበለለ፥ መኮብለሉንም፥ አልነገረውም።",
    "21": "እርሱም ያለውን ሁሉ ይዞ ኮበለለ፤ ተነስቶም ወንዙን ተሻገረ፥ ፊቱንም ወደ ገለአድ ተራራ አቀና።",
    "22": "በሶስተኛውም ቀን የያእቆብ መኮብለል ለላባ ተነገረው።",
    "23": "ከወንድሞቹም ጋር ሆኖ የሰባት ቀን መንገድ ያህል ተከተለው፥ በገለአድ ተራራም ላይ ደረሰበት።",
    "24": "እግዚአብሔርም ወደ ሶርያው ሰው ወደ ላባ በሌሊት ህልም መጥቶ። ያእቆብን በክፉ ነገር እንዳትናገረው ተጠንቀቅ አለው።",
    "25": "ላባም ደረሰበት፤ ያእቆብም ድንኳኑን በተራራው ተክሎ ነበር፤ ላባም ከወንድሞቹ ጋር በገለአድ ተራራ ድንኳኑን ተከለ።",
    "26": "ላባም ያእቆብን አለው፦ ለምን እንዲህ አደረግህ? ከእኔ ከድተህ ኮበለልህ፥ ልጆቼንም በሰይፍ እንደ ተማረኩ አይነት ነዳሃቸው።",
    "27": "ስለምን በስውር ሸሸህ? ከእኔም ከድተህ ስለምን ኮበለልህ? በደስታና በዘፈን በከበሮና በበገና እንድሰድድህ ለምን አልነገርኸኝም?",
    "28": "ወንዶቹንና ሴቶቹን ልጆቼን እንድስም ስለ ምን አልፈቀድህልኝም? ይህንም በስንፍና አደረግህ።",
    "29": "ክፉ አደርግባችሁ ዘንድ ሃይል ነበረኝ፤ ነገር ግን የአባታችሁ አምላክ ትናንት፦ ያእቆብን በክፉ ነገር እንዳትናገረው ተጠንቀቅ ብሎ ነገረኝ።",
    "30": "አሁንም የአባትህን ቤት ከናፈቅህ ሂድ ነገር ግን አምላኮቼን ለምን ሰረቅህ?",
    "31": "ያእቆብም መለሰ ላባንም እንዲህ አለው፦ ልጆችህን ከእኔ የምትቀማኝ ስለመሰለኝና ስለፈራሁ ይህን አደረግሁ።",
    "32": "አምላኮችህን የምታገኝበት ሰው ግን እርሱ ይሙት፤ የአንተ የሆነውም በእኔ ዘንድ ይገኝ እንደ ሆነ በወንድሞቻችን ፊት ፈልግ፥ ለአንተም ውሰደው አለ። ራሄል እንደ ሰረቀቻቸው ያእቆብ አያውቅም ነበርና።",
    "33": "ላባም ወደ ያእቆብ ድንኳንና ወደ ልያ ድንኳን ወደ ሁለቱም ባርያዎች ድንኳን ገባ፥ ነገር ግን አላገኘም። ከልያም ድንኳን ወጥቶ ወደ ራሄል ድንኳን ገባ።",
    "34": "ራሄልም ተራፊምን ወስዳ ከግመል ኮርቻ በታች ሸሸገች፥ በላዩም ተቀመጠችበት። ላባም ድንኳኑን ሁሉ ፈለገ፥ አንዳችም አላገኘም።",
    "35": "እርስዋም አባትዋን፦ በፊትህ ለመቆም ስላልቻልሁ አትቆጣብኝ፤ በሴቶች የሚደርስ ግዳጅ ደርሶብኛልና አለችው። እርሱም ፈለገ፥ ነገር ግን ተራፊምን አላገኘም።",
    "36": "ያእቆብም ተቆጣ ላባንም ወቀሰው፤ ያእቆብም መለሰ ላባንም እንዲህ አለው፦ የበደልሁህ በደል ምንድር ነው? ሃጢአቴስ ምንድር ነው ይህን ያህል ያሳደድኸኝ?",
    "37": "አሁንም እቃዬን ሁሉ በረበርህ፤ ከቤትህስ እቃ ሁሉ ምን አገኘህ? እነርሱ በእኛ በሁለታችን መካከል ይፈርዱ ዘንድ በወንድሞቼና በወንድሞችህ ፊት አቅርበው።",
    "38": "ሃያ አመት ሙሉ ከአንተ ጋር ነበርሁ፤ በጎችህና ፍየሎችህ አልጨነገፉም፤ የመንጎችህንም ጠቦቶች አልበላሁም፤ አውሬ የሰበረውን አላመጣሁልህም ነበር፤",
    "39": "እኔ ስለ እርሱ እከፍልህ ነበርሁ፤ በቀንም በሌሊትም የተሰረቀውን ከእጄ ትሻው ነበርህ።",
    "40": "የቀን ሃሩር የሌሊት ቁር ይበላኝ ነበር፥ እንቅልፍም ከአይኔ ጠፋ።",
    "41": "እንዲሁ በአንተ ቤት ሃያ አመት ነበርሁ፤ አስራ አራት አመት ስለ ሁለቱ ሴቶች ልጆችህ፥ ስድስት አመትም ስለ በጎችህ ተገዛሁልህ፤ ደመወዜንም አስር ጊዜ ለዋወጥኸው።",
    "42": "የአባቴ የአብርሃም አምላክ የይስሃቅም ፍርሃት ከእኔ ጋር ባይሆንስ ዛሬ ባዶ እጄን በሰደድኸኝ ነበር፤ እግዚአብሔር መከራዬንና የእጆቼን ድካም አየ፥ ትናንትም ገሰፀህ።",
    "43": "ላባም እንዲህ ብሎ ለያቆብ መለሰለት፦ ሴቶቹ ልጆች ልጆቼ ናቸው፥ ህፃናቱም ህፃናቴ ናቸው፥ መንጎቹም መንጎቼ ናቸው፥ የምታየውም ሁሉ የእኔ ነው፤ ዛሬም በእነዚህ በሴቶች ልጆቼና በወለዱአቸው ልጆቻቸው ላይ ምን ላደርግ ይቻላል?",
    "44": "አሁንም ና፥ አንተና እኔ ቃል ኪዳን እንጋባ፤ በእኔና በአንተ መካከልም ምስክር ይሁን።",
    "45": "ያእቆብም ድንጋይ ወስዶ ሃውልት አቆመ።",
    "46": "ያእቆብም ወንድሞቹን፦ ድንጋይ ሰብስቡ አላቸው፤ እነርሱም ድንጋይ ሰብስበው ከመሩ፤ በድንጋዩም ክምር ላይ በሉ።",
    "47": "ላባም ይጋርሰሃዱታ ብሎ ጠራት፤ ያእቆብም ገለአድ አላት።",
    "48": "ላባም፦ ይህች ክምር በእኔና በአንተ መካከል ዛሬ ምስክር ናት አለ። ስለዚህም ስምዋ ገለአድ ተባለ፤",
    "49": "ደግሞም ምፅጳ ተባለ፦ እኛ በተለያየን ጊዜ እግዚአብሔር በእኔና በአንተ መካከል ሆኖ ይጠብቅ ብሎአልና።",
    "50": "ልጆቼን ብትበድላቸው ወይም በላያቸው ሚስቶችን ብታገባባቸው ከእኛ ጋር ያለ ሰው የለም፤ እግዚአብሔር በእኔና በአንተ መካከል ምስክር ነው።",
    "51": "ላባም ያእቆብን አለው፦ በእኔና በአንተ መካከል እነሆ ይህች ክምር፥ እነሆም ያቆምኋት ሃውልት",
    "52": "እኔ ወደ አንተ ይህችን ክምር እንዳላልፍ፥ አንተም ለክፋት ወደ እኔ ይህችን ክምርና ይህችን ሃውልት፤ እንዳታልፋት፥ ይህች ክምር ምስክር ናት፥ ይህችም ሃውልት ምስክር ናት።",
    "53": "የአብርሃም አምላክ የናኮርም አምላክ የአባታቸውም አምላክ በእኛ መካከል ይፍረድ። ያእቆብም በአባቱ በይስሃቅ ፍርሃት ማለ።",
    "54": "ያእቆብም በተራራው ላይ መስዋእትን ሰዋ፥ ወንድሞቹንም እንጀራ እንዲበሉ ጠራ፤ እነርሱም እንጀራን በሉ፥ በዚያም በተራራ አደሩ።",
    "55": "ላባም ማልዶ ተነስቶ ወንዶቹንና ሴቶቹን ልጆቹን ሳመ ባረካቸውም፤ ላባም ተመልሶ ወደ ስፍራው ሄደ።"
}