{
    "1": "ዮሴፍም በአባቱ ፊት ወደቀ፥ በእርሱም ላይ አለቀሰ፥ ሳመውም።",
    "2": "ዮሴፍም ባለመድሃኒቶች አገልጋዮቹ አባቱን በሽቱ ያሹት ዘንድ አዘዘ፤ ባለመድሃኒቶችም እስራኤልን በሽቱ አሹት።",
    "3": "አርባ ቀንም ፈፀሙለት፤ የሽቱ መደረጊያው ወራት እንደዚሁ ይፈፀማልና፤ የግብፅም ሰዎች ሰባ ቀን አለቀሱለት።",
    "4": "የልቅሶውም ወራት ባለፈ ጊዜ ዮሴፍ ለፈርኦን ቤተ ሰቦች እንዲህ ብሎ ተናገረ፦ እኔ በፊታችሁ ሞገስን አግኝቼ እንደ ሆንሁ ለፈርኦን እንዲህ ብላችሁ ንገሩት፦",
    "5": "አባቴ አምሎኛል እንዲህ ሲል፦ እነሆ እኔ እሞታለሁ፤ በቆፈርሁት መቃብር በከነአን ምድር ከዚያ ቅበረኝ። አሁንም ወጥቼ አባቴን ልቅበርና ልመለስ።",
    "6": "ፈርኦንም፦ ውጣ፥ አባትህንም እንዳማለህ ቅበረው አለው።",
    "7": "ዮሴፍም አባቱን ሊቀብር ወጣ፤ የፈርኦን ሎላልትም ሁሉ ከእርሱ ጋር ወጡ፥ የቤቱ ሽማግሌዎችም የግብፅ ምድር ሽማግሌዎችም ሁሉ፤",
    "8": "የዮሴፍም ቤተ ሰቦች ሁሉ ወንድሞቹም የአባቱም ቤተ ሰቦች ወጡ፤ ልጆቻቸውንና በጎቻቸውን ከብቶቻቸውን ብቻ በጌሴም ተዉ።",
    "9": "ሰረገሎችም ፈረሰኞችም ከእርሱ ጋር ወጡ፥ ሰራዊቱም እጅግ ብዙ ነበረ።",
    "10": "በዮርዳኖስ ማዶ ወዳለችው ወደ አጣድ አውድማ መጡ፥ እጅግ ታላቅ በሆነ በፅኑ ልቅሶም አለቀሱለት፤ ለአባቱም ሰባት ቀን ልቅሶ አደረገለት።",
    "11": "በዚያች ምድር የሚኖሩ የከነአን ሰዎችም በአጣድ አውድማ የሆነውን ልቅሶ ባዩ ጊዜ፦ ይህ ለግብፅ ሰዎች ታላቅ ልቅሶ ነው አሉ፤ ስለዚህም የዚያን ቦታ ስም አቤል ምፅራይም ብለው ጠሩት፤ እርሱም በዮርዳኖስ ማዶ ነው።",
    "12": "ልጆቹም እንዳዘዛቸው እንደዚያው አደረጉለት፤",
    "13": "ልጆቹም ወደ ከነአን ምድር አጓዙት፥ ባለ ሁለት ክፍል በሆነች ዋሻም ቀበሩት፤ እርስዋም በመምሬ ፊት ያለች፥ አብርሃም ለመቃብር ርስት ከኬጢያዊ ከኤፍሮን ከእርሻው ጋር የገዛት ዋሻ ናት።",
    "14": "ዮሴፍና ወንድሞቹ አባቱንም ሊቀብሩ ከእርሱ ጋር የወጡት ሰዎች ሁሉ አባቱን ከቀበረ በኋላ ወደ ግብፅ ተመለሱ።",
    "15": "የዮሴፍም ወንድሞች አባታቸው እንደ ሞተ ባዩ ጊዜ እንዲህ አሉ፦ ምናልባት ዮሴፍ ይጠላን ይሆናል፥ ባደረግንበትም ክፋት ሁሉ ብድራት ይመልስብን ይሆናል።",
    "16": "ወደ ዮሴፍም መልእክት ላኩ እንዲህም አሉት፦ አባትህ ገና ሳይሞት እንዲህ ብሎ አዝዞአል፦",
    "17": "ዮሴፍን እንዲህ በሉት፦ እባክህ የወንድሞችህን በደል ሃጢአታቸውንም ይቅር በል፥ እነርሱ በአንተ ከፍተውብሃልና፤ አሁንም እባክህ የአባትህ አምላክ ባርያዎች የበደሉህን ይቅር በል።",
    "18": "ዮሴፍም ይህን ሲሉት አለቀሰ። ወንድሞቹ ደግሞ መጡ በፊቱም ሰግደው፦ እነሆ እኛ ለአንተ ባርያዎችህ ነን አሉት።",
    "19": "ዮሴፍም አላቸው፦ አትፍሩ፤ እኔ በእግዚአብሔር ፋንታ ነኝን?",
    "20": "እናንተ ክፉ ነገርን አሰባችሁብኝ፤ እግዚአብሔር ግን ዛሬ እንደ ሆነው ብዙ ህዝብ እንዲድን ለማድረግ ለመልካም አሰበው።",
    "21": "አሁንም አትፍሩ፤ እኔ እናንተንና ልጆቻችሁን እመግባችኋለሁ። አፅናናቸውም ደስ አሰኛቸውም።",
    "22": "ዮሴፍም በግብፅ ተቀመጠ፥ እርሱና የአባቱም ቤተ ሰብ፤ ዮሴፍም መቶ አስር አመት ኖረ።",
    "23": "ዮሴፍም የኤፍሬምን ልጆች እስከ ሶስት ትውልድ አየ፤ የምናሴ ልጅ የማኪር ልጆችም በዮሴፍ ጭን ላይ ተወለዱ።",
    "24": "ዮሴፍም ወንድሞቹን አለ፦ እኔ እሞታለሁ፤ እግዚአብሔርም መጎብኘትን ይጎበኛችኋል፥ ከዚህችም ምድር ያወጣችኋል፤ ለአብርሃምና ለይስሃቅ ለያእቆብም ወደ ማለላቸው ምድር ያደርሳችኋል።",
    "25": "ዮሴፍም የእስራኤልን ልጆች፦ እግዚአብሔር ሲያስባችሁ አጥንቴን ከዚህ አንስታችሁ ከእናንተ ጋር ውሰዱ ብሎ አማላቸው።",
    "26": "ዮሴፍም በመቶ አስር አመት እድሜው ሞተ፤ በሽቱም አሹት፥ በግብፅ ምድር በሳጥን ውስጥ አኖሩት።"
}