{
    "1": "ያእቆብም አባቱ በስደት በኖረበት አገር በከነአን ምድር ተቀመጠ።",
    "2": "የያእቆብም ትውልድ ይህ ነው። ዮሴፍ የአስራ ሰባት አመት ልጅ በሆነ ጊዜ ከወንድሞቹ ጋር በጎችን ይጠብቅ ነበር፤ እርሱም ከአባቱ ሚስቶች ከባላና ከዘለፋ ልጆች ጋር ሳለ ብላቴና ነበረ፤ ዮሴፍም የክፋታቸውን ወሬ ወደ አባታቸው አመጣ።",
    "3": "እስራኤልም ዮሴፍን ከልጆቹ ሁሉ ይልቅ ይወደው ነበር፥ እርሱ በሽምግልናው የወለደው ነበርና፤ በብዙ ህብር ያጌጠችም ቀሚስ አደረገለት።",
    "4": "ወንድሞቹም አባታቸው ከልጆቹ ሁሉ ይልቅ እንዲወደው ባዩ ጊዜ ጠሉት፥ በሰላም ይናገሩትም ዘንድ አልቻሉም።",
    "5": "ዮሴፍም ህልምን አለመ፥ ለወንድሞቹም ነገራቸው፤ እነርሱም እንደ ገና በብዙ ጠሉት።",
    "6": "እርሱም አላቸው፦ እኔ ያለምሁትን ህልም ስሙ፤",
    "7": "እነሆ እኛ በእርሻ መካከል ነዶ ስናስር ነበርና፥ እነሆም፥ የእኔ ነዶ ቀጥ ብላ ቆመች፤ የእናንተም ነዶች በዙሪያ ከብበው እነሆ ለእኔ ነዶ ሰገዱ።",
    "8": "ወንድሞቹም፦ በእኛ ላይ ልትነግስብን ይሆን? ወይስ ልትገዛ ይሆን? አሉት። እንደ ገናም ስለ ህልሙና ስለ ነገሩ ይልቁን ጠሉት።",
    "9": "ደግሞም ሌላ ህልምን አለመ፥ ለወንድሞቹም ነገራቸው፥ እንዲህም አለ፦ እነሆ ደግሞ ሌላ ህልምን አለምሁ፤ እነሆ ፀሃይና ጨረቃ አስራ አንድ ከዋክብትም ሲሰግዱልኝ አየሁ።",
    "10": "ለአባቱና ለወንድሞቹም ነገራቸው፤ አባቱም ገሰፀው፥ እንዲህም አለው፦ ይህ ያለምኸው ህልም ምንድር ነው? በውኑ እኔና እናትህ ወንድሞችህም መጥተን በምድር ላይ እንሰግድልህ ይሆን?",
    "11": "ወንድሞቹም ቀኑበት አባቱ ግን ነገሩን ይጠብቀው ነበር።",
    "12": "ወንድሞቹ በሴኬም የአባታቸውን በጎች ይጠብቁ ዘንድ ሄዱ።",
    "13": "እስራኤልም ዮሴፍን፦ ወንድሞችህ በሴኬም በጎችን የሚጠብቁ አይደሉምን? ወደ እነርሱ እልክህ ዘንድ ና አለው። እርሱም፦ እነሆኝ አለው።",
    "14": "እርሱም፦ ሄደህ ወንድሞችህና በጎቹ ደህና እንደ ሆኑ እይ፥ ወሬአቸውንም አምጣልኝ አለው። እንዲህም ከኬብሮን ቆላ ሰደደው፥ ወደ ሴኬምም መጣ።",
    "15": "እነሆም በምድረ በዳ ሲቅበዘበዝ ሳለ አንድ ሰው አገኘው፤ ሰውየውም፦ ምን ትፈልጋለህ? ብሎ ጠየቀው።",
    "16": "እርሱም ወንድሞቼን እፈልጋለሁ፤ በጎቹን የሚጠብቁበት ወዴት እንደ ሆነ እባክህ ንገረኝ አለ።",
    "17": "ሰውየውም፦ ከዚህ ተነስተዋል፤ ወደ ዶታይን እንሂድ ሲሉም ሰምቼአቸዋለሁ አለው። ዮሴፍም ወንድሞቹን ተከታትሎ ሄደ፥ በዶታይንም አገኛቸው።",
    "18": "እነርሱም በሩቅ ሳለ አዩት፥ ወደ እነርሱም ገና ሳይቀርብ ይገድሉት ዘንድ በእርሱ ላይ ተማከሩ።",
    "19": "አንዱም ለአንዱ እንዲህ አለው፦ ያ ባለ ህልም ይኸው መጣ።",
    "20": "አሁንም ኑ፥ እንግደለውና በአንድ ጉድጓድ ውስጥ እንጣለው፦ ክፉ አውሬም በላው እንላለን ከህልሞቹም የሚሆነውን እናያለን።",
    "21": "ሮቤልም ይህን ሰማ፥ ከእጃቸውም አዳነው፥ እንዲህም አለ፦ ህይወቱን አናጥፋ።",
    "22": "ሮቤል፦ ደም አታፍስሱ፤ በዚህች ምድረ በዳ ባለችው ጉድጓድ ጣሉት፥ ነገር ግን እጃችሁን አትጣሉበት አላቸው። እንዲህም ማለቱ ከእጃቸው ሊያድነውና ወደ አባቱ ሊመልሰው ነው።",
    "23": "እንዲህም ሆነ፤ ዮሴፍም ወደ ወንድሞቹ በቀረበ ጊዜ የለበሳትን በብዙ ህብር ያጌጠቺቱን ቀሚሱን ገፈፉት፤",
    "24": "ወስደውም ወደ ጉድጓድ ጣሉት፤ ጉድጓዱም ውሃ የሌለበት ደረቅ ነበረ።",
    "25": "እንጀራም ሊበሉ ተቀመጡ፤ አይናቸውንም አንስተው አዩ፥ እነሆም የእስማኤላውያን ነገዶች ወደ ግብፅ ለመውረድ ከገለአድ መጡ፤ ግመሎቻቸውም ሽቱና በለሳን ከርቤም ተጭነው ነበር።",
    "26": "ይሁዳም ወንድሞቹን እንዲህ አላቸው፦ ወንድማችንን ገድለን ደሙን ብንሸሽግ ጥቅማችን ምንድር ነው?",
    "27": "ኑ፥ ለእስማኤላውያን እንሽጠው፥ እጃችንን ግን በእርሱ ላይ አንጣል፥ ወንድማችን ስጋችንም ነውና። ወንድሞቹም የእርሱን ነገር ሰሙት።",
    "28": "የምድያም ነጋዶችም አለፉ፤ እነርሱም ዮሴፍን አንስተው ከጉድጓድ አወጡት፤ ለእስማኤላውያንም ዮሴፍን በሃያ ብር ሸጡት፤ እነርሱም ዮሴፍን ወደ ግብፅ ወሰዱት።",
    "29": "ሮቤልም ወደ ጉድጓዱ ተመለሰ፥ እነሆም ዮሴፍ በጉድጓድ የለም፤ ልብሱንም ቀደደ።",
    "30": "ወደ ወንድሞቹም ተመልሶ፦ ብላቴናው የለም፤ እንግዲህ እኔ ወዴት እሄዳለሁ? አለ።",
    "31": "የዮሴፍንም ቀሚስ ወሰዱ፥ የፍየል አውራም አርደው ቀሚሱን በደም ነከሩት።",
    "32": "ብዙ ህብር ያለበትን ቀሚሱንም ላኩ፥ ወደ አባታቸውም አገቡት፥ እንዲህም አሉት፦ ይህንን አገኘነ፤ ይህ የልጅህ ልብስ እንደ ሆነ ወይም እንዳልሆነ እስኪ እየው።",
    "33": "እርሱም አውቆ፦ የልጄ ቀሚስ ነው፤ ክፉ አውሬ በልቶታል፤ ዮሴፍ በእርግጥ ተበጫጭቋል አለ።",
    "34": "ያእቆብም ልብሱን ቀደደ፥ በወገቡም ማቅ ታጥቆ ለልጁ ብዙ ቀን አለቀሰ።",
    "35": "ወንዶች ልጆቹና ሴቶች ልጆቹም ሁሉ ሊያፅናኑት ተነሱ፤ መፅናናትን እንቢ አለ፥ እንዲህም አለ፦ ወደ ልጄ ወደ ሙታን ስፍራ እያዘንሁ እወርዳለሁ። አባቱም ስለ እርሱ አለቀሰ።",
    "36": "እነዚያ የምድያም ሰዎች ግን ዮሴፍን በግብፅ ለፈርኦን ጃንደረባ ለዘበኞቹ አለቃ ለጲጥፋራ ሸጡት።"
}