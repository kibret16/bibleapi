{
    "1": "ሰማይና ምድር ሰራዊታቸውም ሁሉ ተፈፀሙ።",
    "2": "እግዚአብሔርም የሰራውን ስራ በሰባተኛው ቀን ፈፀመ፤ በሰባተኛውም ቀን ከሰራው ስራ ሁሉ አረፈ።",
    "3": "እግዚአብሔርም ሰባተኛውን ቀን ባረከው ቀደሰውም እግዚአብሔር ሊያደርገው ከፈጠረው ስራ ሁሉ በእርሱ አርፎአልና።",
    "4": "እግዚአብሔር አምላክ ሰማይንና ምድርን ባደረገ ቀን፥ በተፈጠሩ ጊዜ የሰማይና የምድር ልደት ይህ ነው።",
    "5": "የሜዳ ቁጥቋጦ ሁሉ በምድር ላይ ገና አልነበረም፤ የሜዳውም ቡቃያ ሁሉ ገና አልበቀለም ነበር፣ እግዚአብሔር አምላክ ምድር ላይ አላዘነበም ነበርና፥ ምድርንም የሚሰራባት ሰው አልነበረም፤",
    "6": "ነገር ግን ጉም ከምድር ትወጣ ነበር፥ የምድርንም ፊት ሁሉ ታጠጣ ነበር።",
    "7": "እግዚአብሔር አምላክም ሰውን ከምድር አፈር አበጀው፤ በአፍንጫውም የህይወት እስትንፋስን እፍ አለበት ሰውም ህያው ነፍስ ያለው ሆነ።",
    "8": "እግዚአብሔር አምላክም በምስራቅ በኤድን ገነትን ተከለ የፈጠረውንም ሰው ከዚያው አኖረው።",
    "9": "እግዚአብሔር አምላክም ለማየት ደስ የሚያሰኘውን፥ ለመብላትም መልካም የሆነውን ዛፍ ሁሉ ከምድር አበቀለ፤ በገነትም መካከል የህይወትን ዛፍ፥ መልካምንና ክፉን የሚያስታውቀውንም ዛፍ አበቀለ።",
    "10": "ወንዝም ገነትን ያጠጣ ዘንድ ከኤድን ይወጣ ነበር፤ ከዚያም ለአራት ክፍል ይከፈል ነበር።",
    "11": "የአንደኛው ወንዝ ስም ፊሶን ነው እርሱም ወርቅ የሚገኝበትን የኤውላጥ ምድርን ይከብባል የዚያም ምድር ወርቅ ጥሩ ነው፤",
    "12": "ከዚያም ሉልና የከበረ ድንጋይ ይገኛል።",
    "13": "የሁለተኛውም ወንዝ ስም ግዮን ነው፤ እርሱም የኢትዮጵያን ምድር ሁሉ ይከብባል።",
    "14": "የሶስተኛውም ወንዝ ስም ጤግሮስ ነው እርሱም በአሶር ምስራቅ የሚሄድ ነው።",
    "15": "አራተኛውም ወንዝ ኤፍራጥስ ነው። እግዚአብሔር አምላክም ሰውን ወስዶ ያበጃትም ይጠብቃትም ዘንድ በኤድን ገነት አኖረው።",
    "16": "እግዚአብሔር አምላክም ሰውን እንዲህ ብሎ አዘዘው፦ ከገነት ዛፍ ሁሉ ትበላለህ፤",
    "17": "ነገር ግን መልካምንና ክፉን ከሚያስታውቀው ዛፍ አትብላ፤ ከእርሱ በበላህ ቀን ሞትን ትሞታለህና።",
    "18": "እግዚአብሔር አምላክም አለ፦ ሰው ብቻውን ይሆን ዘንድ መልካም አይደለም፤ የሚመቸውን ረዳት እንፍጠርለት።",
    "19": "እግዚአብሔር አምላክም የምድር አራዊትንና የሰማይ ወፎችን ሁሉ ከመሬት አደረገ፤ በምን ስም እንደሚጠራቸውም ያይ ዘንድ ወደ አዳም አመጣቸው፤ አዳምም ህያው ነፍስ ላለው ሁሉ በስሙ እንደ ጠራው ስሙ ያው ሆነ።",
    "20": "አዳምም ለእንስሳት ሁሉ፥ ለሰማይ ወፎችም ሁሉ፥ ለምድር አራዊትም ሁሉ ስም አወጣላቸው፤ ነገር ግን ለአዳም እንደ እርሱ ያለ ረዳት አልተገኘለትም ነበር።",
    "21": "እግዚአብሔር አምላክም በአዳም ከባድ እንቅልፍን ጣለበት፥ አንቀላፋም፤ ከጎኑም አንዲት አጥንትን ወስዶ ስፍራውን በስጋ ዘጋው።",
    "22": "እግዚአብሔር አምላክም ከአዳም የወሰዳትን አጥንት ሴት አድርጎ ሰራት፤ ወደ አዳምም አመጣት።",
    "23": "አዳምም አለ፦ ይህች አጥንት ከአጥንቴ ናት፥ ስጋም ከስጋዬ ናት፤ እርስዋ ከወንድ ተገኝታለችና ሴት ትባል።",
    "24": "ስለዚህ ሰው አባቱንና እናቱን ይተዋል፥ በሚስቱም ይጣበቃል፤ ሁለቱም አንድ ስጋ ይሆናሉ።",
    "25": "አዳምና ሚስቱ ሁለቱም እራቁታቸውን ነበሩ፥ አይተፋፈሩም ነበር።"
}