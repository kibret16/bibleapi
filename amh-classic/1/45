{
    "1": "ዮሴፍም በእርሱ ዘንድ ቆመው ባሉት ሰዎች ሁሉ ፊት ሊታገስ አልተቻለውም፦ ሰዎቹንም ሁሉ ከፊቴ አስወጡልኝ ብሎ ጮሆ ተናገረ፤ ዮሴፍ ለወንድሞቹ ራሱን በገለጠ ጊዜ በእርሱ ዘንድ የቆመ ማንም አልነበረም።",
    "2": "ቃሉንም ከፍ አድርጎ አለቀሰ፤ የግብፅ ሰዎችም ሰሙ፥ በፈርኦን ቤትም ተሰማ።",
    "3": "ዮሴፍም ለወንድሞቹ፦ እኔ ዮሴፍ ነኝ፤ አባቴ እስከ አሁን በህይወቱ ነውን? አለ። ወንድሞቹም ይመልሱለት ዘንድ አልቻሉም፥ በፊቱ ደንግጠው ነበርና።",
    "4": "ዮሴፍም ወንድሞቹን፦ ወደ እኔ ቅረቡ አለ። ወደ እርሱም ቀረቡ። እንዲህም አላቸው፦ ወደ ግብፅ የሸጣችሁኝ እኔ ወንድማችሁ ዮሴፍ ነኝ።",
    "5": "አሁንም ወደዚህ ስለ ሸጣችሁኝ አትዘኑ፥ አትቆርቆሩም፤ እግዚአብሔር ህይወትን ለማዳን ከእናንተ በፊት ሰድዶኛልና።",
    "6": "ይህ ሁለቱ አመት በምድር ላይ ራብ የሆነበት ነውና፤ የማይታረስበትና የማይታጨድበት አምስት አመት ገና ቀረ።",
    "7": "እግዚአብሔርም በምድር ላይ ቅሬታን አስቀርላችሁ ዘንድ በታላቅ መድሃኒትም አድናችሁ ዘንድ ከእናንተ በፊት ላከኝ።",
    "8": "አሁንም እናንተ ወደዚህ የላካችሁኝ አይደላችሁም፥ እግዚአብሔር ላከኝ እንጂ፤ ለፈርኦንም እንደ አባት አደረገኝ፥ በቤቱም ሁሉ ላይ ጌታ፥ በግብፅ ምድርም ሁሉ ላይ አለቃ አደረገኝ።",
    "9": "አሁንም ፈጥናችሁ ወደ አባቴ ውጡ፥ እንዲህም በሉት፦ ልጅህ ዮሴፍ የሚለው ነገር ይህ ነው፦ እግዚአብሔር በግብፅ ምድር ሁሉ ላይ ጌታ አደረገኝ፤ ወደ እኔ ና፥ አትዘግይ፤",
    "10": "በጌሴምም ምድር ትቀመጣለህ፥ ወደ እኔም ትቀርባለህ፥ አንተና ልጆችህ የልጆችህም ልጆች፥ በጎችህና ላሞችህ ከብትህም ሁሉ።",
    "11": "በዚያም አንተና የቤትህ ሰዎች የአንተ የሆነው ሁሉ እንዳትቸገሩ እመግብሃለሁ የራቡ ዘመን ገና አምስት አመት ቀርቶአልና።",
    "12": "እነሆም ለእናንተ የተናገረቻችሁ የእኔ አፍ እንደ ሆነች የእናንተ አይኖች አይተዋል፥ የወንድሜ የብንያምም አይኖች አይተዋል።",
    "13": "ለአባቴም በግብፅ ምድር ያለኝን ክብሬን ሁሉ ያያችሁትንም ሁሉ ንገሩት፤ አባቴንም ወደዚህ ፈጥናችሁ አምጡት።",
    "14": "የወንድሙን የብንያምንም አንገት አቅፎ አለቀሰ፤ ብንያምም በአንገቱ ላይ አለቀሰ።",
    "15": "ወንድሞቹን ሁሉ ሳማቸው፥ በእነርሱም ላይ አለቀሰ፤ ከዚያም በኋላ ወንድሞቹ ከእርሱ ጋር ተጫወቱ።",
    "16": "በፈርኦንም ቤት፦ የዮሴፍ ወንድሞች መጡ ተብሎ ወሬ ተሰማ፤ በዚያውም ፈርኦንና ሎላልቱ ደስ ተሰኙበት።",
    "17": "ፈርኦንም ዮሴፍን አለው፦ ለወንድሞችህ እንዲህ ብለህ ንገራቸው፦ ይህን አድርጉ ከብቶቻችሁን ጭናችሁ ወደ ከነአን ምድር ሂዱ፤",
    "18": "አባታችሁንና ቤተሰቦቻችሁን ይዛችሁም ወደ እኔ ኑ፤ እኔም የግብፅን ምድር በረከት ሁሉ እሰጣችኋለሁ፥ የምድሪቱንም ስብ ትበላላችሁ።",
    "19": "አንተም ወንድሞችህን፦ እንዲህ አድርጉ በላቸው፤ ከግብፅ ምድር ለህፃናቶቻችሁ ለሴቶቻችሁም ሰረገሎችን ውሰዱ፥ አባታችሁንም ይዛችሁ ኑ፤",
    "20": "ለእቃችሁም ሁሉ አታስቡ፥ የግብፅ በረከት ሁሉ ለእናንተ ነውና።",
    "21": "የእስራኤል ልጆችም እንደዚሁ አደረጉ፤ ዮሴፍም በፈርኦን ትእዛዝ ሰረገሎችንና ለመንገድ ስንቅ ሰጣቸው፤",
    "22": "ለሁሉም ሁለት ሁለት መለወጫ ልብስ ሰጣቸው፥ ለብንያም ግን ሶስት መቶ ብርና አምስት መለወጫ ልብስ ሰጠው።",
    "23": "ለአባቱም እንደዚሁ ሰደደ፥ የግብፅን በረከት የተሸከሙ አስር አህዮችን፥ ደግሞም በመንገድ ለአባቱ ስንቅ ስንዴና እንጀራ የተሸከሙ አስር ሴቶች አህዮችን።",
    "24": "ዮሴፍም ወንድሞቹን አሰናበታቸው፥ እንዲህም አላቸው፦ በመንገድ እርስ በርሳችሁ አትጣሉ።",
    "25": "እነርሱም ሄዱ፥ ከግብፅ አገርም ወጡ፥ ወደ ከነአንም ምድር ከአባታቸው ከያእቆብ ዘንድ ደረሱ።",
    "26": "እንዲህም ብለው ነገሩት፦ ዮሴፍ ገና በህይወቱ ነው፥ እርሱም በግብፅ ምድር ሁሉ ላይ ገዥ ሆኖአል። ያእቆብም ልቡ ደነገጠ፥ አላመናቸውም ነበርና።",
    "27": "እነርሱም ዮሴፍ የነገራቸውን ነገር ሁሉ ነገሩት፤ እርሱን ያነሱት ዘንድ ዮሴፍ የሰደዳቸውን ሰረገሎች ባየ ጊዜ የአባታቸው የያእቆብ የነፍሱ ህይወት ታደሰች።",
    "28": "እስራኤልም፦ ልጄ ዮሴፍ ገና በህይወት ከሆነ ይበቃኛል፤ ሳልሞት እንዳየው እሄዳለሁ አለ።"
}