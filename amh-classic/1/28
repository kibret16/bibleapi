{
    "1": "ይስሃቅም ያእቆብን ጠራው፥ ባረከውም፥ እንዲህ ብሎም አዘዘው፦ ከከነአናውያን ሴቶች ልጆች ሚስትን አታግባ፤",
    "2": "ተነሳና ወደ እናትህ አባት ወደ ባቱኤል ቤት ወደ ሁለቱ ወንዞች መካከል ሂድ፤ ከዚያም ከእናትህ ወንድም ከላባ ሴቶች ልጆች ሚስትን አግባ።",
    "3": "ሁሉን የሚችል አምላክም ለብዙ ህዝብ ጉባኤ እንድትሆን ይባርክህ፥ ያፍራህ፥ ያብዛህ፤",
    "4": "ስደተኛ ሆነህ የተቀመጥህባትን እግዚአብሔርም ለአብርሃም የሰጣትን ምድር ትወርስ ዘንድ የአብርሃምን በረከት ለአንተ ይስጥህ፥ ለዘርህም እንዲሁ እንደ አንተ።",
    "5": "ይስሃቅም ያእቆብን ሰደደው፥ እርሱም የያእቆብና የኤሳው እናት የርብቃ ወንድም የሚሆን የሶርያዊ ባቱኤል ልጅ ላባ ወዳለበት ወደ ሁለቱ ወንዞች መካከል ሄደ።",
    "6": "ኤሳውም ይስሃቅ ያእቆብን እንደ ባረከው ባየ ጊዜ፥ ከዚያም ሚስትን ያገባ ዘንድ ወደ ሁለት ወንዞች መካካል እንደ ሰደደው፥ በባረከውም ጊዜ፦ ከከነአን ሴቶች ልጆች ሚስትን አታግባ ብሎ እንዳዘዘው፥",
    "7": "ያእቆብም የአባቱንና የእናቱን ቃል ሰምቶ ወደ ሁለቱ ወንዞች መካከል እንደሄደ፥",
    "8": "የከነአናውያንም ሴቶች ልጆች በአባቱ በይስሃቅ ፊት የተጠሉ እንደሆኑ ኤሳው ባየ ጊዜ፥",
    "9": "ኤሳው ወደ እስማኤል ሄደ፥ ማእሌትንም በፊት ካሉት ሚስቶቹ ጋር ሚስት ትሆነው ዘንድ አገባ፤ እርስዋም የአብርሃም ልጅ የሆነ የእስማኤል ልጅና የነባዮት እህት ናት።",
    "10": "ያእቆብም ከቤርሳቤህ ወጥቶ ወደ ካራን ሄደ።",
    "11": "ወደ አንድ ስፍራም ደረሰ፥ ፀሃይም ጠልቃ ነበርና ከዚያ አደረ፤ በዚያም ስፍራ ድንጋይ አነሳ፥ ከራሱም በታች ተንተርሶ በዚያ ስፍራ ተኛ።",
    "12": "ህልምም አለመ፤ እነሆም መሰላል በምድር ላይ ተተክሎ፥ ራሱም ወደ ሰማይ ደርሶ፥ እነሆም የእግዚአብሔር መላእክት ይወጡበት ይወርዱበት ነበር።",
    "13": "እነሆም፥ እግዚአብሔር በላይ ቆሞበት ነበር፥ እንዲህም አለ፦ የአባትህ የአብርሃም አምላክ የይስሃቅም አምላክ እኔ እግዚአብሔር ነኝ፤ ይህችን አንተ የተኛህባትን ምድር ለአንተም ለዘርህም እሰጣለሁ፤",
    "14": "ዘርህም እንደ ምድር አሸዋ ይሆናል፤ እስከ ምእራብና እስከ ምስራቅ እስከ ሰሜንና እስከ ደቡብ ትስፋፋለህ፤ የምድርም አህዛብ ሁሉ በአንተ በዘርህም ይባረካሉ።",
    "15": "እነሆም እኔ ከአንተ ጋር ነኝ፥ በምትሄድባትም መንገድ ሁሉ እጠብቅሃለሁ፥ ወደዚችም ምድር እመልስሃለሁ፤ የነገርሁህን ሁሉ እስካደርግልህ ድረስ አልተውህምና።",
    "16": "ያእቆብም ከእንቅልፉ ተነስቶ፦ በእውነት እግዚአብሔር በዚህ ስፍራ ነው፤ እኔ አላወቅሁም ነበር አለ።",
    "17": "ፈራ፥ እንዲህም አለ፦ ይህ ስፍራ እንዴት ያስፈራ፤ ይህ ስፍራ የእግዚአብሔር ቤት ነው እንጂ ሌላ አይደለም፤ ይህም የሰማይ ደጅ ነው።",
    "18": "ያእቆብም ማልዶ ተነሳ፥ ተንተርሶት የነበረውንም ድንጋይ ወስዶ ሃውልት አድርጎ አቆመው፥ በላዩም ዘይትን አፈሰሰበት።",
    "19": "ያእቆብም ያንን ስፍራ ቤቴል ብሎ ጠራው፤ አስቀድሞ ግን የዚያች ከተማ ስም ሎዛ ነበረ።",
    "20": "ያእቆብም እንዲህ ብሎ ስእለት ተሳለ፦ እግዚአብሔር ከእኔ ጋር ቢሆን፥ በምሄድባትም በዚች መንገድ ቢጠብቀኝ፥ የምበላውንም እንጀራ የምለብሰውንም ልብስ ቢሰጠኝ፥",
    "21": "ወደ አባቴ ቤትም በጤና ብመለስ፥ እግዚአብሔር አምላኬ ይሆንልኛል፤",
    "22": "ለሃውልት የተከልሁት ይህም ድንጋይ የእግዚአብሔር ቤት ይሆናል፤ ከሰጠኸኝም ሁሉ ለአንተ ከአስር እጅ አንዱን እሰጥሃለሁ።"
}