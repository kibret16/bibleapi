{
    "1": "እግዚአብሔርም ኖህንና ልጆቹን ባረካቸው እንዲህም አላቸው፦ ብዙ ተባዙ፥ ምድርንም ሙሉአት።",
    "2": "አስፈሪነታችሁና አስደንጋጭነታችሁ በምድር አራዊት፥ በሰማይም ወፎች፥ በምድር ላይ በሚንቀሳቀሱትም፥ በባህር አሶችም ሁሉ ላይ ይሁን እነርሱም በእጃችሁ ተሰጥተዋል።",
    "3": "ህይወት ያለው ተንቀሳቃሽ ሁሉ መብል ይሁናችሁ፤ ሁሉን እንደ ለመለመ ቡቃያ ሰጠኋችሁ።",
    "4": "ነገር ግን ነፍሱ ደሙ ያለችበትን ስጋ አትብሉ፤",
    "5": "ነፍሳችሁ ያለችበትን ደማችሁን በእርግጥ እሻዋለሁ፤ ከአራዊት ሁሉ እጅ እሻዋለሁ፤ ከሰውም እጅ፥ ከሰው ወንድም እጅ፥ የሰውን ነፍስ እሻለሁ።",
    "6": "የሰውን ደም የሚያፈስስ ሁሉ ደሙ ይፈስሳል፤ ሰውን በእግዚአብሔር መልክ ፈጥሮታልና።",
    "7": "እናንተም ብዙ፥ ተባዙ፤ በምድር ላይ ተዋለዱ፥ እርቡባትም።",
    "8": "እግዚአብሔርም ለኖህና ለልጆቹ እንዲህ ብሎ ተናገረ፦",
    "9": "እኔም እነሆ ቃል ኪዳኔን ከእናንተና በኋላ ከሚመጣው ከዘራችሁ ጋር አቆማለሁ፤",
    "10": "ከእናንተ ጋር ላሉትም ህያው ነፍስ ላላቸው ሁሉ፥ ከእናንተ ጋር ከመርከብ ለወጡት ለወፎች፥ ለእንስሳትም ለምድር አራዊትም ሁሉ፥ ለማንኛውም ለምድር አራዊት ሁሉ ይሆናል።",
    "11": "ቃል ኪዳኔንም ለእናንተ አቆማለሁ፤ ስጋ ያለውም ሁሉ ዳግመኛ በጥፋት ውሃ አይጠፋም፤ ምድርንም ለማጥፋት ዳግመኛ የጥፋት ውሃ አይሆንም።",
    "12": "እግዚአብሔርም አለ፦ በእኔና በእናንተ መካከል፥ ከእናንተም ጋር ባለው በህያው ነፍስ ሁሉ መካከል፥ ለዘላለም የማደርገው የቃል ኪዳን ምልክት ይህ ነው፤",
    "13": "ቀስቴን በደመና አድርጌአለሁ፥ የቃል ኪዳኑም ምልክት በእኔና በምድር መካከል ይሆናል።",
    "14": "በምድር ላይ ደመናን በጋረድሁ ጊዜ ቀስቲቱ በደመናው ትታያለች፤",
    "15": "በእኔና በእናንተ መካከል፥ ህያው ነፍስ ባለውም ስጋ ሁሉ መካከል ያለውን ቃል ኪዳኔን አስባለሁ፤ ስጋ ያለውንም ሁሉ ያጠፋ ዘንድ ዳግመኛ የጥፋት ውሃ አይሆንም።",
    "16": "ቀስቲቱም በደመና ትሆናለች፤ በእኔና በምድር ላይ በሚኖር ስጋ ባለው በህያው ነፍስ ሁሉ መካከል ያለውን የዘላለም ቃል ኪዳን ለማሰብ አያታለሁ።",
    "17": "እግዚአብሔርም ኖህን፦ በእኔና በምድር ላይ በሚኖር ስጋ ባለው ሁሉ መካከል ያቆምሁት የቃል ኪዳን ምልክት ይህ ነው አለው።",
    "18": "ከመርከብ የወጡት የኖህ ልጆችም እነዚህ ናቸው፥ ሴም፥ ካም፥ ያፌት ካምም የከነአን አባት ነው።",
    "19": "የኖህ ልጆች እነዚህ ሶስቱ ናቸው፤ ከእነርሱም ምድር ሁሉ ተሞላች።",
    "20": "ኖህም ገበሬ መሆን ጀመረ፥ ወይንም ተከለ።",
    "21": "ከወይን ጠጁም ጠጣና ሰከረ፤ በድንኳኑም ውስጥ እራቁቱን ሆነ።",
    "22": "የከነአን አባት ካምም የአባቱን እራቁትነት አየ፥ ወደ ውጭም ወጥቶ ለሁለቱ ወንድሞቹ ነገራቸው።",
    "23": "ሴምና ያፌትም ሸማ ወስደው በጫንቃቸው ላይ አደረጉ፥ የኋሊትም ሄደው የአባታቸውን እራቁትነት አለበሱ፤ ፊታቸውም ወደ ኋላ ነበረ፥ የአባታቸውንም እራቁትነት አላዩም።",
    "24": "ኖህም ከወይን ጠጁ ስካር ነቃ፥ ታናሹ ልጁ ያደረገበትንም አወቀ።",
    "25": "እንዲህም አለ፦ ከነአን ርጉም ይሁን፤ ለወንድሞቹም የባርያዎች ባርያ ይሁን።",
    "26": "እንዲህም አለ፦ የሴም አምላክ እግዚአብሔር ይባረክ፥ ከነአንም ለእነርሱ ባርያ ይሁን።",
    "27": "እግዚአብሔርም ያፌትን ያስፋ፥ በሴምም ድንኳን ይደር፤ ከነአንም ለእነርሱ ባርያ ይሁን።",
    "28": "ኖህም ከጥፋት ውሃ በኋላ ሶስት መቶ አምሳ አመት ኖረ።",
    "29": "ኖህም የኖረበት ዘመን ሁሉ ዘጠኝ መቶ አምሳ አመት ሆነ ሞተም።"
}