{
    "1": "ያእቆብም ልጆቹን ጠርቶ እንዲህ አለ፦ በኋለኛው ዘመን የሚያገኛችሁን እንድነግራችሁ ተሰብሰቡ።",
    "2": "እናንት የያእቆብ ልጆች ተሰብሰቡ፥ ስሙም፤ አባታችሁ እስራኤልንም አድምጡ።",
    "3": "ሮቤል፥ አንተ በኩር ልጄና ሃይሌ፥ የጉብዝናዬም መጀመሪያ ነህ፤ የክብር አለቃና የሃይል አለቃ።",
    "4": "እንደ ውሃ የምትዋልል ነህ፤ አለቅነት ለአንተ አይሁን፤ ወደ አባትህ መኝታ ወጥተሃልና፤ አረከስኸውም፤ ወደ አልጋዬም ወጣ።",
    "5": "ስምኦንና ሌዊ ወንድማማች ናቸው፤ ሰይፎቻቸው የአመፃ መሳሪያ ናቸው።",
    "6": "በምክራቸው፥ ነፍሴ፥ አትግባ፤ ከጉባኤአቸውም ጋር፥ ክብሬ፥ አትተባበር፤ በቁጣቸው ሰውን ገድለዋልና፥ በገዛ ፈቃዳቸውም በሬን አስነክሰዋልና።",
    "7": "ቁጣቸው ርጉም ይሁን፥ ፅኑ ነበርና፤ ኩርፍታቸውም፥ ብርቱ ነበርና፤ በያእቆብ እከፋፍላቸዋለሁ፥ በእስራኤልም እበታትናቸዋለሁ።",
    "8": "ይሁዳ፥ ወንድሞችህ አንተን ያመሰግኑሃል፤ እጅህ በጠላቶችህ ደንደስ ላይ ነው፤ የአባትህ ልጆች በፊትህ ይሰግዳሉ።",
    "9": "ይሁዳ የአንበሳ ደቦል ነው፤ ልጄ ሆይ፥ ከአደንህ ወጣህ፤ እንደ አንበሳ አሸመቀ፥ እንደ ሴት አንበሳም አደባ፤ ያስነሳውስ ዘንድ ማን ይችላል?",
    "10": "በትረ መንግስት ከይሁዳ አይጠፋም፥ የገዥም ዘንግ ከእግሮቹ መካከል፥ ገዥ የሆነው እስኪመጣ ድረስ፤ የአህዛብ መታዘዝም ለእርሱ ይሆናል።",
    "11": "ውርንጫውን በወይን ግንድ ያስራል፥ የአህያይቱንም ግልገል በወይን አረግ፤ ልብሱን በወይን ያጥባል፥ መጎናፀፊያውንም በወይን ደም።",
    "12": "አይኑም ከወይን ይቀላል፤ ጥርሱም ከወተት ነጭ ይሆናል።",
    "13": "ዛብሎን በባህር ዳር ይቀመጣል፤ እርሱም ለመርከቦች ወደብ ይሆናል፤ ዳርቻውም እስከ ሲዶና ድረስ ነው።",
    "14": "ይሳኮር አጥንተ ብርቱ አህያ ነው፥ በበጎች ጉረኖም መካከል ያርፋል።",
    "15": "እረፍትም መልካም መሆንዋን አየ፥ ምድሪቱም የለማች መሆንዋን፤ ትከሻውን ለመሸከም ዝቅ አደረገ፥ በስራም ገበሬ ሆነ።",
    "16": "ዳን በወገኑ ይፈርዳል፥ ከእስራኤል ነገድ እንደ አንዱ።",
    "17": "ዳን በጎዳና ላይ እንደ እባብ ይሆናል፥ በመንገድም እንደ ቀንዳም እባብ፤ ፈረሱን ከሰኮናው ይነክሳል፥ ፈረሰኛም ወደ ኋላው ይወድቃል።",
    "18": "እግዚአብሔር ሆይ፥ መድሃኒትህን እጠብቃለሁ።",
    "19": "ጋድን ዘማቾች ይዘምቱበታል፤ እርሱ ግን ተከታትሎ ይዘምትባቸዋል።",
    "20": "የአሴር እንጀራው ወፍራም ነው፥ ለነገስታቱም ደስ የሚያሰኝ መብልን ይሰጣል።",
    "21": "ንፍታሌም የተፈታ ሚዳቋ ነው፤ መልካም ቃልን ይሰጣል።",
    "22": "ዮሴፍ ትንሹ የፍሬ ዛፍ ነው፥ በምንጭ አጠገብ የሚያፈራ የፍሬ ዛፍ፤ አረጎቹ በቅጥር ላይ ያድጋሉ።",
    "23": "ቀስተኞች አስቸገሩት፥ ነደፉትም፥ ተቃወሙትም፤",
    "24": "ነገር ግን ቀስቱ እንደ ፀና ቀረ፤ የእጆቹም ክንድ በያእቆብ አምላክ እጅ በረታ፥ በዚያው በጠባቂው በእስራኤል አምድ፥",
    "25": "በአባትህ አምላክ እርሱም የሚረዳህ፥ ሁሉንም በሚችል አምላክ እርሱም የሚባርክህ፥ በሰማይ በረከት ከላይ በሚገኝ፥ በጥልቅም በረከት ከታች በሚሰራጭ፥ በጡትና በማህፀን በረከት።",
    "26": "የአባትህ በረከቶች ፅኑአን ከሆኑ ከተራሮች በረከቶች ይልቅ ሃያላን ናቸው፤ ዘላለማውያን ከሆኑ ከኮረፍቶችም በረከቶች ይልቅ ሃያላን ናቸው፤ እነርሱም በዮሴፍ ራስ ላይ ይሆናሉ፥ በወንድሞቹ መካከል አለቃ በሆነው ራስ አናት ላይ።",
    "27": "ብንያም ነጣቂ ተኩላ ነው፤ የበዘበዘውን በጥዋት ይበላል፥ የማረከውንም በማታ ይካፈላል።",
    "28": "እነዚህም ሁሉ አስራ ሁለቱ የእስራኤል ነገዶች ናቸው፤ አባታቸው የነገራቸው ይህ ነው፥ ባረካቸውም፤ እያንዳንዳቸውን እንደ በረከታቸው ባረካቸው።",
    "29": "እንዲህ ብሎም አዘዛቸው፦ እኔ ወደ ወገኖቼ እሰበሰባለሁ፤ በኬጢያዊ በኤፍሮን እርሻ ላይ ባለችው ዋሻ ከአባቶቼ ጋር ቅበሩኝ፤",
    "30": "እርስዋም በከነአን ምድር በመምሬ ፊት ያለች፥ አብርሃም ለመቃብር ርስት ከኬጢያዊ ከኤፍሮን ከእርሻው ጋር የገዛት፥ ባለ ድርብ ክፍል ዋሻ ናት።",
    "31": "አብርሃምና ሚስቱ ሳራ ከዚያ ተቀበሩ፤ ይስሃቅና ሚስቱ ርብቃ ከዚያ ተቀበሩ ፤ከዚያም እኔ ልያን ቀበርኋት፤",
    "32": "እርሻውና በእርስዋ ላይ ያለችው ዋሻ ከኬጢ ልጆች የተገዙ ናቸው።",
    "33": "ያእቆብም ትእዛዙን ለልጆቹ ተናግሮ በፈፀመ ጊዜ እግሮቹን በአልጋው ላይ ሰብስቦ ሞተ፥ ወደ ወገኖቹም ተከማቸ።"
}