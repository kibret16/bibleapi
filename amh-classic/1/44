{
    "1": "ዮሴፍም የቤቱን አዛዥ እንዲህ ብሎ አዘዘ፦ አይበታቸው የሚያነሳውን ያህል እህል ሙላላቸው፥ የሁሉንም ብር በየአይበታቸው አፍ ጨምረው፤",
    "2": "በታናሹም አይበት አፍ የብሩን ፅዋዬንና የእህሉን ዋጋ ጨምረው። እርሱም ዮሴፍ እንዳለው አደረገ።",
    "3": "ነግህ በሆነ ጊዜም ሰዎቹ አህዮቻቸውን ይዘው ይሄዱ ዘንድ ተሰናበቱ።",
    "4": "ከከተማይቱም ወጥተው ገና ሳይርቁ ዮሴፍ ለቤቱ አዛዥ እንዲህ አለ፦ ተነስተህ ሰዎቹን ተከተላቸው በደረስህባቸውም ጊዜ እንዲህ በላቸው፦ በመልካሙ ፋንታ ስለ ምን ክፉን መለሳችሁ?",
    "5": "ጌታዬ የሚጠጣበት ምስጢርንም የሚያውቅበት ፅዋ አይደለምን? ባደረጋችሁት ነገር በደላችሁ።",
    "6": "እርሱም ደርሰባቸው ይህንም ቃል ነገራቸው።",
    "7": "እነርሱም አሉት- ጌታዬ እንደዚህ ያለውን ቃል ለምን ይናገራል? ባርያዎችህ ይህን ነገር የሚያደርጉ አይደሉም።",
    "8": "እነሆ፥ በአይበታችን አፍ ያገኘነውን ብር ይዘን ከከነአን አገር ወደ አንተ ተመልሰናል፤ ከጌታህ ቤት ወርቅ ወይስ ብር እንዴት እንሰርቃለን?",
    "9": "ከባርያዎችህ ፅዋው የተገኘበት እርሱ ይሙት፤ እኛም ደግሞ ለጌታችን ባርያዎች እንሁን።",
    "10": "እርሱም አለ፦ አሁንም እንዲሁ እንደ ነገራችሁ ይሁን፤ ፅዋው የተገኘበት እርሱ ለእኔ ባርያ ይሁነኝ፥ እናንተም ንፁሃን ትሆናላችሁ።",
    "11": "እየራሳቸውም ፈጥነው አይበታቸውን ወደ ምድር አወረዱ፥ እየራሳቸውም አይበታቸውን ፈቱ።",
    "12": "እርሱም ከታላቁ ጀምሮ እስከ ታናሹ ድረስ በረበራቸው፥ ፅዋውንም በብንያም አይበት ውስጥ አገኘው።",
    "13": "ልብሳቸውንም ቀደዱ፥ አይበታቸውንም በየአህዮቻቸው ጭነው ወደ ከተማይቱ ተመለሱ።",
    "14": "ይሁዳም ከወንድሞቹ ጋር ወደ ዮሴፍ ገባ፥ እርሱም ገና ከዚያው ነበረ፤ በፊቱም በምድር ላይ ወደቁ።",
    "15": "ዮሴፍም፦ ይህ ያደረጋችሁት ነገር ምንድር ነው? እንደ እኔ ያለ ሰው ምስጢርን እንዲያውቅ አታውቁምን? አላቸው።",
    "16": "ይሁዳም አለ፦ ለጌታዬ ምን እንመልሳለን? ምንስ እንናገራለን? ወይስ በምን እንነፃለን? እግዚአብሔር የባርያዎችህን ሃጢአት ገለጠ፤ እነሆ፥ እኛም ፅዋው ከእርሱ ዘንድ የተገኘበቱም ደግሞ ለጌታዬ ባርያዎቹ ነን።",
    "17": "እርሱም እላቸው፦ ይህን አደርግ ዘንድ አይሆንልኝም፤ ፅዋው የተገኘበቱ ሰው እርሱ ባርያ ይሁነኝ፤ እናንተም ወደ አባታችሁ በደህና ውጡ።",
    "18": "ይሁዳም ወደ እርሱ ቀረበ እንዲህም አለ፦ ጌታዬ ሆይ፥ እኔ ባርያህ በጌታዬ ጆሮ አንዲት ቃልን እንድናገር እለምናለሁ፤ እኔንም ባርያህን አትቆጣኝ፤ አንተ እንደ ፈርኦን ነህና።",
    "19": "ጌታዬ ባርያዎቹን፦ አባት አላችሁን ወይስ ወንድም? ብ`ሎ ጠየቀ።",
    "20": "እኛም ለጌታዬ እንዲህ አልነ፦ ሸማግሌ አባት አለን፥ በሽምግልናው የወለደውም ታናሽ ብላቴና አለ፤ ወንድሙም ሞተ፥ ከእናቱም እርሱ ብቻውን ቀረ፥ አባቱም ይወድደዋል።",
    "21": "አንተም ለባርያዎችህ፦ ወደ እኔ አምጡት፥ እኔም አየዋለሁ አልህ።",
    "22": "ጌታዬንም፦ ብላቴናው አባቱን መተው አይሆንለትም፤ የተወው እንደ ሆነ አባቱ ይሞታልና አልነው።",
    "23": "ባርያዎችህንም፦ ታናሽ ወንድማችሁ ከእናንተ ጋር ካልመጣ ዳግመኛ ፊቴን አታዩም አልህን።",
    "24": "ወደ ባርያህ ወደ አባታችን በተመለስን ጊዜም የጌታዬን ቃል ነገርነው።",
    "25": "አባታችንም፦ ተመልሳችሁ ጥቂት እህል ሸምቱልን አለ።",
    "26": "እኛም አልነው፦ እንሄድ ዘንድ አይሆንልንም፤ ታናሹ ወንድማችን ከእኛ ጋር ይወርድ እንደ ሆነ እኛም እንወርዳለን፤ ታናሹ ወንድማችን ከእኛ ጋር ከሌለ የዚያን ሰው ፊት ማየት አይቻለንምና።",
    "27": "ባርያህ አባቴም እንዲህ አለን፦ ሚስቴ ሁለት ወንዶች ልጆችን እንደ ወለደችልኝ እናንተ ታውቃላችሁ፤",
    "28": "አንዱም ከእኔ ወጣ፦ አውሬ በላው አላችሁኝ፥ እስከ ዛሬም አላየሁትም፤",
    "29": "ይህንም ከእኔ ለይታችሁ ደግሞ ብትወስዱት ክፋም ቢያገኘው፥ ሽበቴን በህዘን ወደ መቃብር ታወርዱታላችሁ።",
    "30": "አሁንም እኔ ወደ አባቴ ወደ ባርያህ ብሄድ፥ ብላቴናውም ከእኛ ጋር ከሌለ፥ ነፍሱ በብላቴናው ነፍስ ታስራለችና ብላቴናው ከእኛ ጋር እንደሌለ ባየ ጊዜ ይሞታል፤",
    "31": "ባርያዎችህም የባርያህን የአባታችንን ሽበት በህዘን ወደ መቃብር ያወርዳሉ።",
    "32": "እኔ ባርያህ በአባቴ ዘንድ ስለ ብላቴናው እንዲህ ብዬ ተውሼአለሁና፦ እርሱንስ ወደ አንተ ባላመጣው በአባቴ ዘንድ በዘመናት ሁሉ ሃጢአተኛ እሆናለሁ።",
    "33": "ስለዚህም እኔ ባርያህ በጌታዬ ዘንድ ባርያ ሆኜ በብላቴናው ፋንታ ልቀመጥ፤ ብላቴናውም ከወንድሞቹ ጋር ይውጣ።",
    "34": "አለዚያም ብላቴናው ከእኔ ጋር ከሌለ ወደ አባቴ እንዴት እወጣለሁ? አባቴን የሚያገኘውን መከራ እንዳላይ።"
}