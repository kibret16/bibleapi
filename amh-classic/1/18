{
    "1": "በቀትርም ጊዜ እርሱ በድንኳኑ ደጃፍ ተቀምጦ ሳለ እግዚአብሔር በመምሬ የአድባር ዛፍ ተገለጠለት።",
    "2": "አይኑንም አነሳና እነሆ፥ ሶስት ሰዎች በፊቱ ቆመው አየ፤ ባያቸውም ጊዜ ሊቀበላቸው ከድንኳኑ ደጃፍ ተነስቶ ሮጠ፥ ወደ ምድርም ሰገደ፥እንዲህም አለ፦",
    "3": "አቤቱ፥ በፊትህስ ሞገስ አግኝቼ እንደ ሆነ ባርያህን አትለፈኝ ብዬ እለምናለሁ፤",
    "4": "ጥቂት ውሃ ይምጣላችሁ፥ እግራችሁን ታጠቡ፥ ከዚህችም ዛፍ በታች እረፉ፤",
    "5": "ቁራሽ እንጀራም ላምጣላችሁ፥ ልባችሁንም ደግፋ ከዚያም በኋላ ትሄዳላችሁ፤ ስለዚህ ወደ ባርያችሁ መጥታችኋልና። እነርሱም፦ እንዳልህ አድርግ አሉት።",
    "6": "አብርሃምም ወደ ድንኳን ወደ ሳራ ዘንድ ፈጥኖ ገባና፦ ሶስት መስፈሪያ የተሰለቀ ዱቄት ፈጥነሽ አዘጋጂ፥ ለውሺውም፥ እንጎቻም አድርጊ አላት።",
    "7": "አብርሃምም ወደ ላሞቹ ሮጠ፥ እጅግ የሰባም ታናሽ ጥጃ ያዘና ለብላቴናው ሰጠው፥ ያዘጋጅም ዘንድ ተቻኮለ።",
    "8": "እርጎና ወተትም ያዘጋጀውንም ጥጃ አመጣ፥ በፊታቸውም አቀረበው፤ እርሱም ከዛፉ በታች በፊታቸው ቆሞ ነበር፥ እነርሱም በሉ።",
    "9": "እነርሱም፦ ሚስትህ ሳራ ወዴት ናት? አሉት። እርሱም፦ በድንኳኑ ውስጥ ናት አላቸው።",
    "10": "እርሱም፦ የዛሬ አመት እንደ ዛሬው ጊዜ ወደ አንተ በእውነት እመለሳለሁ፤ ሚስትህ ሳራም ልጅን ታገኛለች አለ። ሳራም በድንኳን ደጃፍ በስተ ኋላው ሳለች ይህንን ሰማች።",
    "11": "አብርሃምና ሳራም በእድሜአቸው ሸምግለው ፈፅመው አርጅተው ነበር፤ በሴቶች የሚሆነውም ልማድ ከሳራ ተቋርጦ ነበር።",
    "12": "ሳራም በልብዋ እንዲህ ስትል ሳቀች፦ ካረጀሁ በኋላ በውኑ ፍትወት ይሆንልኛልን? ጌታዬም ፈፅሞ ሸምግሎአል።",
    "13": "እግዚአብሔርም አብርሃምን አለው፦ ካረጀሁ በኋላ በውኑ እወልዳለሁን? ስትል ሳራ ለምን ሳቀች?",
    "14": "በውኑ ለእግዚአብሔር የሚሳነው ነገር አለን? የዛሬ አመት እንደ ዛሬው ጊዜ ወደ አንተ እመለሳለሁ፤ ሳራም ልጅን ታገኛለች።",
    "15": "ሳራም ስለ ፈራች፦ አልሳቅሁም ስትል ካደች። እርሱም፦ አይደለም፥ ሳቅሽ እንጂ አላት።",
    "16": "ሰዎቹም ከዚያ ተነስተው ወደ ሰዶም አቀኑ፤ አብርሃምም ሊሸኛቸው አብሮአቸው ሄደ።",
    "17": "እግዚአብሔርም አለ፦ እኔ የማደርገውን ከአብርሃም እሰውራለሁን?",
    "18": "አብርሃም በእውነት ታላቅና ብርቱ ህዝብ ይሆናልና፥ የምድር አህዛብም ሁሉ በእርሱ ይባረካሉና።",
    "19": "ፅድቅንና ፍርድን በማድረግ የእግዚአብሔርን መንገድ ይጠብቁ ዘንድ ልጆቹንና ከእርሱ በኋላ ቤቱን እንዲያዝዝ አውቃለሁና፤ ይህም እግዚአብሔር በአብርሃም ላይ የተናገረውን ነገር ሁሉ ያመጣ ዘንድ ነው።",
    "20": "እግዚአብሔርም አለ፦ የሰዶምና የገሞራ ጩኸት እጅግ በዝቶአልና፥ ሃጢአታቸውም እጅግ ከብዳለችና፥",
    "21": "እንግዲህስ ወደ እኔ እንደ መጣች እንደ ጩኸትዋ አድርገው እንደ ሆነ ወርጄ አያለሁ፤ እንዲሁም ባይሆን አውቃለሁ።",
    "22": "ሰዎቹም ከዚያ ፊታቸውን አቀኑ፥ ወደ ሰዶምም ሄዱ፤ አብርሃም ግን በእግዚአብሔር ፊት ገና ቆሞ ነበር።",
    "23": "አብርሃምም ቀረበ አለም፦ በውኑ ፃድቁን ከሃጢአተኛ ጋር ታጠፋለህን?",
    "24": "አምሳ ፃድቃን በከተማይቱ ውስጥ ቢገኙ በውኑ ሁሉን ታጠፋለህን? ከተማይቱንስ በእርስዋ ስለሚገኙ አምሳ ፃድቃን አትምርምን?",
    "25": "ይህ ከአንተ ይራቅ፤ ፃድቁን ከሃጢአተኛ ጋር ትገድል ዘንድ፥ ፃድቁም እንደ ሃጢአተኛ ይሆን ዘንድ፥ እንደዚህ ያለው አድራጎት ከአንተ ይራቅ። የምድር ሁሉ ፈራጅ በቅን ፍርድ አይፈርድምን?",
    "26": "እግዚአብሔርም፦ በሰዶም በከተማይቱ ውስጥ አምሳ ፃድቃን ባገኝ ስፍራውን ሁሉ ስለ እነርሱ እምራለሁ አለ።",
    "27": "አብርሃምም መለሰ አለም፦ እኔ አፈርና አመድ ስሆን ከጌታዬ ጋር እናገር ዘንድ እነሆ አንድ ጊዜ ጀመርሁ፤",
    "28": "ከአምሳው ፃድቃን አምስት ቢጎድሉ ከተማይቱን ሁሉ በአምስቱ ምክንያት ታጠፋለህን? ከዚያ አርባ አምስት ባገኝ አላጠፋትም አለ።",
    "29": "ደግሞም ተናገረው፥ እንዲህም አለ፦ ምናልባት ከዚያ አርባ ቢገኙሳ? እርሱም፦ ለአርባው ስል አላደርገውም አለ።",
    "30": "እርሱም፦ ጌታዬ አይቆጣ እኔም እናገራለሁ፤ ምናልባት ከዚያ ሰላሳ ቢገኙሳ? አለ። እርሱም፦ ከዚያ ሰላሳ ባገኝ አላጠፋም አለ።",
    "31": "ደግሞም፦ እነሆ፥ ከጌታዬ ጋር እናገር ዘንድ አንድ ጊዜ ጀመርሁ፤ ምናልባት ከዚያ ሃያ ቢገኙሳ? አለ። እርሱም፦ ከዚያ ሃያ ቢገኙ ስለ ሃያው አላደርገውም አለ።",
    "32": "እርሱም፦ እኔ ደግሞ አንድ ጊዜ ብቻ ብናገር ጌታዬ አይቆጣ፤ ምናልባት ከዚያ አስር ቢገኙሳ? አለ። እርሱም፦ ስለ አስሩ አላጠፋትም አለ።",
    "33": "እግዚአብሔርም ከአብርሃም ጋር ንግግሩን በጨረሰ ጊዜ ሄደ፤ አብርሃምም ወደ ስፍራው ተመለሰ።"
}