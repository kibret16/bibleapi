{
    "1": "እግዚአብሔርም እንደ ተናገረው ሳራን አሰበ፤ እግዚአብሔርም እንደ ተናገረው ለሳራ አደረገላት።",
    "2": "ሳራም ፀነሰች፥ እግዚአብሔርም በተናገረው ወራት ለአብርሃም በእርጅናው ወንድ ልጅን ወለደችለት።",
    "3": "አብርሃምም የተወለደለትን ሳራ የወለደችለትን የልጁን ስም ይስሃቅ ብሎ ጠራው።",
    "4": "አብርሃምም ልጁን ይስሃቅን እግዚአብሔር እንዳዘዘው በስምንተኛ ቀን ገረዘው።",
    "5": "አብርሃምም ልጁ ይስሃቅ በተወለደለት ጊዜ የመቶ አመት እድሜ ነበረ።",
    "6": "ሳራም፦ እግዚአብሔር ሳቅ አድርጎልኛል፤ ይህንንም የሚሰማ ሁሉ በእኔ ምክንያት ይስቃል አለች።",
    "7": "ደግሞም፦ ሳራ ልጆችን እንድታጠባ ለአብርሃም ማን በነገረው? በእርጅናው ልጅን ወልጄለታለሁና አለች።",
    "8": "ህፃኑም አደገ፥ ጡትንም ከመጥባት ተቋረጠ፤ አብርሃምም ይስሃቅን ጡት ባስጣለበት ቀን ትልቅ ግብዣን አደረገ።",
    "9": "ሳራም ግብፃዊቱ አጋር ለአብርሃም የወለደችለትን ልጅ ሲስቅ አየችው።",
    "10": "አብርሃምንም፦ ይህችን ባርያ ከነልጅዋ አሳድድ፤ የዚህች ባርያ ልጅ ከልጄ ከይስሃቅ ጋር አይወርስምና አለችው።",
    "11": "ይህም ነገር በአብርሃም ዘንድ ስለ ልጁ እጅግ ችግር ሆነበት።",
    "12": "እግዚአብሔርም አብርሃምን አለው፦ ስለ ባርያህና ስለ ብላቴናው አትዘን፤ ሳራም የምትነግርህን ቃል ሁሉ ስማ፤ በይስሃቅ ዘር ይጠራልሃልና።",
    "13": "የባርያይቱን ልጅ ደግሞ ህዝብ አደርገዋለሁ፥ ዘርህ ነውና።",
    "14": "አብርሃምም ማልዶ ተነሳ፥ እንጀራንም ወሰደ፥ የውሃ አቁማዳንም ለአጋር በትከሻዋ አሸከማት፥ ብላቴናውንም ሰጥቶ አስወጣት፤ እርስዋም ሄደች በቤርሳቤህም ምድረ በዳ ተቅበዘበዘች።",
    "15": "ውሃውም ከአቁማዳው አለቀ፤ ብላቴናውንም ከአንድ ቁጥቋጦ በታች ጣለችው፤",
    "16": "እርስዋም ሄደች፦ ብላቴናው ሲሞት አልየው ብላ ቀስት ተወርውሮ የሚደርስበትን ያህል ርቃ በአንፃሩ ተቀመጠች። ፊት ለፊትም ተቀመጠች፥ ቃልዋንም አሰምታ አለቀሰች።",
    "17": "እግዚአብሔርም የብላቴናውን ድምፅ ሰማ፤ የእግዚአብሔርም መልአክ ከሰማይ አጋርን እንዲህ ሲል ጠራት፦ አጋር ሆይ፥ ምን ሆንሽ? እግዚአብሔር የብላቴናውን ድምፅ ባለበት ስፍራ ሰምቶአልና አትፍሪ።",
    "18": "ተነሺ፥ ብላቴናውንም አንሺ፥ እጅሽንም በእርሱ አፅኚው፤ ትልቅ ህዝብ አደርገዋለሁና።",
    "19": "እግዚአብሔርም አይንዋን ከፈተላት፥ የውሃ ጉድጓድንም አየች፤ ሄዳም አቁማዳውን በውሃ ሞላች፥ ብላቴናውንም አጠጣች።",
    "20": "እግዚአብሔርም ከብላቴናው ጋር ነበረ፤ አደገም፥ በምድረ በዳም ተቀመጠ፥ ቀስተኛም ሆነ።",
    "21": "በፋራን ምድረ በዳም ተቀመጠ፤ እናቱም ከምድረ ግብፅ ሚስት ወሰደችለት።",
    "22": "በዚያም ዘመን አቢሜሌክ ከሙሽራው ወዳጅ ከአኮዘትና ከሰራዊቱ አለቃ ከፊኮል ጋር አብርሃምን አለው፦ በምታደርገው ሁሉ እግዚአብሔር ከአንተ ጋር ነው፤",
    "23": "አሁንም በእኔም በልጄም በልጅ ልጄም ክፉ እንዳታደርግብኝ በእግዚአብሔር ማልልኝ፤ ነገር ግን ለአንተ ቸርነትን እንዳደረግሁ አንተም ለእኔ ለተቀመጥህባትም ምድር ቸርነትን ታደርጋለህ።",
    "24": "አብርሃምም፦ እኔ እምላለሁ አለ።",
    "25": "አቢሜሌክንም ባርያዎቹ በነጠቁት በውሃ ጉድጓድ ምክንያት አብርሃም ወቀሰው።",
    "26": "አቢሜሌክም አለ፦ ይህን ነገር ያደረገውን አላወቅሁም አንተም ደግሞ ምንም አልነገርኸኝም፥ እኔም ከዛሬ በቀር አልሰማሁም።",
    "27": "አብርሃምም በጎችንና ላሞችን አምጥቶ ለአቢሜሌክ ሰጠው፤ ሁለቱም ቃል ኪዳን አደረጉ።",
    "28": "አብርሃምም ሰባት ቄቦች በጎችን ለብቻቸው አቆመ።",
    "29": "አቢሜሌክም አብርሃምን፦ ለብቻቸው ያቆምሃቸው እነዚህ ሰባት ቄቦች በጎች ምንድር ናቸው? አለው።",
    "30": "እርሱም፦ እኔ ይህችን የውሃ ጉድጓድ እንደ ቆፈርሁ ምስክር ይሆንልኝ ዘንድ እነዚህን ሰባት ቄቦች በጎች ከእጄ ትወስዳለህ አለው።",
    "31": "ስለዚህ የዚያን ስፍራ ስም ቤርሳቤህ ብሎ ጠራው፤ ከዚያ ሁለቱ ተማምለዋልና።",
    "32": "በቤርሳቤህም ቃል ኪዳንን አደረጉ። አቢሜሌክና የሙሽራው ወዳጅ አኮዘት የሰራዊቱ አለቃ ፊኮልም ተነስተው ወደ ፍልስጥኤም ምድር ተመለሱ።",
    "33": "አብርሃምም በቤርሳቤህ የተምር ዛፍን ተከለ፤ በዚያም የዘላለሙን አምላክ የእግዚአብሔርን ስም ጠራ።",
    "34": "አብርሃምም በፍልስጥኤም ምድር ብዙ ቀን እንግዳ ሆኖ ተቀመጠ።"
}