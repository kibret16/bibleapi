{
    "1": "የአብራም ሚስት ሶራ ግን ለአብራም ልጅ አልወለደችለትም ነበር፤ ስምዋ አጋር የተባለ ግብፃዊት ባርያም ነበረቻት።",
    "2": "ሶራም አብራምን፦ እነሆ፥ እንዳልወልድ እግዚአብሔር ዘጋኝ፤ ምናልባት ከእርስዋ በልጅ እታነፅ እንደ ሆነ ወደ እርስዋ ግባ አለችው።",
    "3": "አብራምም የሶራን ቃል ሰማ። አብራምም በከነአን ምድር አስር አመት ከተቀመጠ በኋላ፥ የአብራም ሚስት ሶራ ግብፃዊት ባርያዋን አጋርን ወስዳ ለባልዋ ለአብራም ሚስት ትሆነው ዘንድ ሰጠችው።",
    "4": "እርሱም ወደ አጋር ገባ፥ አረገዘችም፤ እንዳረገዘችም ባየች ጊዜ እመቤትዋን በአይንዋ አቃለለች።",
    "5": "ሶራም አብራምን፦ መገፋቴ በአንተ ላይ ይሁን፤ እኔ ባርያዬን በብብትህ ሰጠሁህ፤ እንዳረገዘችም ባየች ጊዜ እኔን በአይንዋ አቃለለችኝ፤ እግዚአብሔር በእኔና በአንተ መካከል ይፍረድ አለችው።",
    "6": "አብራምም ሶራን፦ እነሆ ባርያሽ በእጅሽ ናት፤ እንደ ወደድሽ አድርጊባት አላት። ሶራም ባሰቀየቻት ጊዜ አጋር ከፊትዋ ኮበለለች።",
    "7": "የእግዚአብሔር መልአክም በውሃ ምንጭ አጠገብ በበረሃ አገኛት፤ ምንጩም ወደ ሱር በምትወስደው መንገድ አጠገብ ነው።",
    "8": "እርሱም፦ የሶራ ባርያ አጋር ሆይ፥ ከወዴት መጣሽ? ወዴትስ ትሄጃለሽ? አላት። እርስዋም፦ እኔ ከእመቤቴ ከሶራ የኮበለልሁ ነኝ አለች።",
    "9": "የእግዚአብሔር መልአክም፦ ወደ እመቤትሽ ተመለሺ፥ ከእጅዋም በታች ሆነሽ ተገዥ አላት።",
    "10": "የእግዚአብሔር መልአክም፦ ዘርሽን እጅግ አበዛለሁ፥ ከብዛቱም የተነሳ አይቆጠርም አላት።",
    "11": "የእግዚአብሔር መልአክም አላት፦ እነሆ አንቺ ፀንሰሻል፥ ወንድ ልጅንም ትወልጃለሽ፤ ስሙንም እስማኤል ብለሽ ትጠሪዋለሽ፥ እግዚአብሔር መቸገርሽን ሰምቶአልና።",
    "12": "እርሱም የበዳ አህያን የሚመስል ሰው ይሆናል፤ እጁ በሁሉ ላይ ይሆናል፥ የሁሉም እጅ ደግሞ በእርሱ ላይ ይሆናል፤ እርሱም በወንድሞቹ ሁሉ ፊት ይኖራል።",
    "13": "እርስዋም ይናገራት የነበረውን የእግዚአብሔርን ስም ኤልሮኢ ብላ ጠራች የሚያየኝን በውኑ እዚህ ደግሞ አየሁትን? ብላለችና።",
    "14": "ስለዚህም የዚያ ጉድጓድ ስም ብኤርለሃይሮኢ ተብሎ ተጠራ፤ እርሱም በቃዴስና በባሬድ መካከል ነው።",
    "15": "አጋርም ለአብራም ወንድ ልጅን ወለደችለት፤ አብራምም አጋር የወለደችለትን የልጁን ስም እስማኤል ብሎ ጠራው።",
    "16": "አጋር እስማኤልን ለአብራም በወለደችለት ጊዜ አብራም የሰማንያ ስድስት አመት ሰው ነበረ።"
}