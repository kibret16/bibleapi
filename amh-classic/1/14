{
    "1": "በሰናኦር ንጉስ በአምራፌል፥ በእላሳር ንጉስ በአርዮክ፥ በኤላም ንጉስ በኮሎዶጎምር፥ በአህዛብ ንጉስ በቲድአል ዘመን እንዲህ ሆነ",
    "2": "ከሰዶም ንጉስ ከባላ፥ ከገሞራ ንጉስ ከብርሳ፥ ከአዳማ ንጉስ ከሰነአብ፥ ከሰቦይም ንጉስ ከሰሜበር፥ ዞአር ከተባለች ከቤላ ንጉስም ጋር ሰልፍ አደረጉ።",
    "3": "እነዚህ ሁሉ በሲዲም ሸለቆ ተሰብስበው ተባበሩ፤ ይኸውም የጨው ባህር ነው።",
    "4": "አስራ ሁለት አመት ለኮሎዶጎምር ተገዝተው ነበር፥ በአስራ ሶስተኛውም አመት አመፁ።",
    "5": "በአስራ አራተኛውም አመት ኮሎዶጎምርና ከእርሱ ጋር የነበሩት ነገስታት መጡ፤ ራፋይምን በአስጣሮት ቃርናይም፥ ዙዚምንም በሃም፥ ኤሚምንም በሴዊ ቂርያታይም መቱ፤",
    "6": "የሆር ሰዎችንም በሴይር ተራራቸው በበረሃ አጠገብ እስካለች እስከ ኤል ፋራን ድረስ መቱ።",
    "7": "ተመልሰውም ቃዴስ ወደ ተባለች ወደ አይንሚስፓጥ መጡ፤ የአማሌቅን አገር ሁሉና ደግሞ በሃሴሶን ታማር የነበረውን አሞራውያንን መቱ።",
    "8": "የሰዶም ንጉስና የገሞራ ንጉስ፥ የአዳማ ንጉስና የሰቦይም ንጉስ፥ ዞአር የተባለች የቤላ ንጉስም ወጡ፤ እነዚህ ሁሉ በሲዲም ሸለቆ በእነርሱ ላይ ለሰልፍ ወጡ፤",
    "9": "የኤላምን ንጉስ ኮሎዶጎምርን፥ የአህዛብን ንጉስ ቲድአልን፥ የሰናኦርን ንጉስ አምራፌልን፥ የእላሳርን ንጉስ አርዮክን ለመውጋት አምስቱ ነገስታት በእነዚህ በአራቱ ላይ ወጡ።",
    "10": "በሲዲም ሸለቆ ግን የዝፍት ጉድጓዶች ነበሩበት። የሰዶም ንጉስ የገሞራ ንጉስም ሸሹና ወደዚያ ወደቁ፤ የቀሩትም ወደ ተራራ ሸሹ።",
    "11": "የሰዶምንና የገሞራን ከብት ሁሉ መብላቸውንም ሁሉ ወስደው ሄዱ።",
    "12": "በሰዶም ይኖር የነበረውን የአብራምን የወንድም ልጅ ሎጥን ደግሞ ከብቱንም ወስደው ሄዱ።",
    "13": "አንድ የሸሸ ሰውም መጣ፥ ለእብራዊው ለአብራምም ነገረው፤ እርሱም የኤስኮል ወንድምና የአውናን ወንድም በሆነ በአሞራዊ መምሬ የአድባር ዛፍ ይኖር ነበር፤ እነዚያም ከአብራም ጋር ቃል ኪዳን ገብተው ነበር።",
    "14": "አብራምም ወንድሙ እንደ ተማረከ በሰማ ጊዜ በቤቱ የተወለዱትን ሶስት መቶ አስራ ስምንት ብላቴኖቹን አሰለፈ፥ ፍለጋቸውንም ተከትሎ እስከ ዳን ድረስ ሄደ።",
    "15": "ብላቴኖቹንም ከፍሎ በሌሊት እርሱ ከባርያዎቹ ጋር ወረደባቸው፥ መታቸውም፥ በደማስቆ ግራ እስካለችውም እስከ ሆባ ድረስ አሳደዳቸው።",
    "16": "ከብቱንም ሁሉ አስመለሰ፥ ደግሞም ወንድሙን ሎጥንና ከብቶቹን ሴቶችንና ህዝቡን ደግሞ መለሰ።",
    "17": "ኮሎዶጎምርንና ከእርሱ ጋር የነበሩትን ነገስታት ወግቶ ከተመለሰ በኋላም የሰዶም ንጉስ የንጉስ ሸለቆ በሆነ በሴዊ ሸለቆ ሊቀበለው ወጣ።",
    "18": "የሳሌም ንጉስ መልከ ፄዴቅም እንጀራንና የወይን ጠጅን አወጣ፤ እርሱም የልኡል እግዚአብሔር ካህን ነበረ።",
    "19": "ባረከውም፦ አብራም ሰማይንና ምድርን ለሚገዛ ለልኡል እግዚአብሔር የተባረከ ነው፤",
    "20": "ጠላቶችህን በእጅህ የጣለልህ ልኡል እግዚአብሔርም የተባረከ ነው አለውም። አብራምም ከሁሉ አስራትን ሰጠው።",
    "21": "የሰዶም ንጉስም አብራምን፦ ሰዎቹን ስጠኝ፥ ከብቱን ግን ለአንተ ውሰድ አለው።",
    "22": "አብራምም የሰዶምን ንጉስ አለው፦ ሰማይንና ምድርን ወደሚገዛ ወደ ልኡል እግዚአብሔር እጄን ከፍ አድርጌአለሁ፤",
    "23": "አንተ፦ አብራምን ባለጠጋ አደረግሁት እንዳትል፥ ብላቴኖቹ ከበሉት በቀር ከእኔ ጋር ከሄዱትም ድርሻ በቀር፥ ፈትልም ቢሆን የጫማ ማዘቢያም ቢሆን፥ ለአንተ ከሆነው ሁሉ እንዳልወስድ አውናን ኤስኮልም መምሬም እነርሱ ድርሻቸውን ይውሰዱ።"
}