{
    "1": "በቀረውስ፥ ወንድሞቼ ሆይ፥ በጌታ ደስ ይበላችሁ። ስለ አንድ ነገር መልሼ ልፅፍላችሁ እኔን አይታክተኝም ለእናንተ ግን ደህና ነው።",
    "2": "ከውሾች ተጠበቁ፥ ከክፉዎችም ሰራተኞች ተጠበቁ፥ ከሃሰተኛም መገረዝ ተጠበቁ።",
    "3": "እኛ በመንፈስ እግዚአብሔርን የምናመልክ በክርስቶስ ኢየሱስም የምንመካ በስጋም የማንታመን እኛ የተገረዝን ነንና።",
    "4": "እኔ ግን በስጋ ደግሞ የምታመንበት አለኝ። ሌላ ሰው ማንም ቢሆን በስጋ የሚታመንበት እንዳለው ቢመስለው፥ እኔ እበልጠዋለሁ።",
    "5": "በስምንተኛው ቀን የተገረዝሁ፥ ከእስራኤል ትውልድ፥ ከብንያም ወገን፥ ከእብራውያን እብራዊ ነኝ፤ ስለ ህግ ብትጠይቁ፥ ፈሪሳዊ ነበርሁ፤",
    "6": "ስለ ቅንአት ብትጠይቁ፥ ቤተ ክርስቲያንን አሳዳጅ ነበርሁ፤ በህግ ስለሚገኝ ፅድቅ ብትጠይቁ፥ ያለ ነቀፋ ነበርሁ።",
    "7": "ነገር ግን ለእኔ ረብ የነበረውን ሁሉ ስለ ክርስቶስ እንደ ጉዳት ቆጥሬዋለሁ።",
    "8-9": "አዎን፥ በእውነት ከሁሉ ይልቅ ስለሚበልጥ ስለ ክርስቶስ ኢየሱስ ስለ ጌታዬ እውቀት ነገር ሁሉ ጉዳት እንዲሆን እቆጥራለሁ፤ ስለ እርሱ ሁሉን ተጎዳሁ፥ ክርስቶስንም አገኝ ዘንድ፥ በክርስቶስም በማመን ያለው ፅድቅ ማለት በእምነት ከእግዚአብሔር ዘንድ ያለው ፅድቅ እንጂ ከህግ ለእኔ ያለው ፅድቅ ሳይሆንልኝ፥ በእርሱ እገኝ ዘንድ ሁሉን እንደ ጉድፍ እቆጥራለሁ፤",
    "10-11": "እርሱንና የትንሳኤውን ሃይል እንዳውቅ፥ በመከራውም እንድካፈል፥ ወደ ሙታንም ትንሳኤ ልደርስ ቢሆንልኝ፥ በሞቱ እንድመስለው እመኛለሁ።",
    "12": "አሁን እንዳገኘሁ ወይም አሁን ፍፁም እንደ ሆንሁ አይደለም፥ ነገር ግን ስለ እርሱ በክርስቶስ ኢየሱስ የተያዝሁበትን ያን ደግሞ እይዛለሁ ብዬ እፈጥናለሁ።",
    "13": "ወንድሞች ሆይ፥ እኔ ገና እንዳልያዝሁት እቆጥራለሁ፤ ነገር ግን አንድ ነገር አደርጋለሁ፤ በኋላዬ ያለውን እየረሳሁ በፊቴ ያለውን ለመያዝ እዘረጋለሁ፥",
    "14": "በክርስቶስ ኢየሱስ ከፍ ከፍ ያለውን የእግዚአብሔርን መጥራት ዋጋ እንዳገኝ ምልክትን እፈጥናለሁ።",
    "15": "እንግዲህ ፍፁማን የሆንን ሁላችን ይህን እናስብ፤ በአንዳች ነገርም ልዩ አሳብ ቢኖራችሁ፥ እግዚአብሔር ይህን ደግሞ ይገልጥላችኋል፤",
    "16": "ሆኖም በደረስንበት በዚያ እንመላለስ።",
    "17": "ወንድሞች ሆይ፥ እኔን የምትመስሉ ሁኑ፥ እኛም እንደ ምሳሌ እንደምንሆንላችሁ፥ እንዲሁ የሚመላለሱትን ተመልከቱ።",
    "18": "ብዙዎች ለክርስቶስ መስቀል ጠላቶቹ ሆነው ይመላለሳሉና፤ ብዙ ጊዜ ስለ እነርሱ አልኋችሁ፥ አሁንም እንኳ እያለቀስሁ እላለሁ።",
    "19": "መጨረሻቸው ጥፋት ነው፥ ሆዳቸው አምላካቸው ነው፥ ክብራቸው በነውራቸው ነው፥ አሳባቸው ምድራዊ ነው።",
    "20": "እኛ አገራችን በሰማይ ነውና፥ ከዚያም ደግሞ የሚመጣ መድሃኒትን እርሱንም ጌታን ኢየሱስ ክርስቶስን እንጠባበቃለን፤",
    "21": "እርሱም ሁሉን እንኳ ለራሱ ሊያስገዛ እንደሚችልበት አሰራር፥ ክቡር ስጋውን እንዲመስል የተዋረደውን ስጋችንን ይለውጣል።"
}