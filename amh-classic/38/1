{
    "1": "በዳርዮስ በሁለተኛው አመት በስምንተኛው ወር የእግዚአብሔር ቃል ወደ አዶ ልጅ ወደ በራክዩ ልጅ ወደ ነቢዩ ወደ ዘካርያስ እንዲህ ሲል መጣ፦",
    "2": "እግዚአብሔር በአባቶቻችሁ ላይ እጅግ ተቆጥቶ ነበር።",
    "3": "ስለዚህ እንዲህ በላቸው፦ የሰራዊት ጌታ እግዚአብሔር እንዲህ ይላል፦ ወደ እኔ ተመለሱ፥ ይላል የሰራዊት ጌታ እግዚአብሔር፥ እኔም ወደ እናንተ እመለሳለሁ፥ ይላል የሰራዊት ጌታ እግዚአብሔር፡፡",
    "4": "የቀደሙት ነቢያት ለአባቶቻችሁ እንዲህ ብለው ሰብከዋል፦ የሰራዊት ጌታ እግዚአብሔር እንዲህ ይላል፦ ከክፉ መንገዳችሁና ከክፉ ስራችሁ ተመለሱ፤ እነርሱ ግን አልሰሙም፥ እኔንም አላደመጡም፤ እንደ እነርሱ አትሁኑ፥ ይላል እግዚአብሔር፡፡",
    "5": "አባቶቻችሁ ወዴት ናቸው? ነቢያትስ ለዘላለም በህይወት ይኖራሉን?",
    "6": "ለባርያዎቼስ ለነቢያት ያዘዝኋቸው ቃሎቼና ስርአቴ በአባቶቻችሁ ላይ አልደረሱምን? እነርሱም ተመልሰው፦ የሰራዊት ጌታ እግዚአብሔር በመንገዳችንና በስራችን መጠን ያደርግብን ዘንድ እንዳሰበ እንዲሁ አድርጎብናል አሉ።",
    "7": "በዳርዮስ በሁለተኛው አመት ሳባጥ በሚባል በአስራ አንደኛው ወር በሃያ አራተኛው ቀን የእግዚአብሔር ቃል ወደ አዶ ልጅ ወደ በራክዩ ልጅ ወደ ነቢዩ ወደ ዘካርያስ እንዲህ ሲል መጣ፦",
    "8": "እነሆም፥ አንድ ሰው በመጋላ ፈረስ ተቀምጦ በሌሊት አየሁ፥ እርሱም በሸለቆው ውስጥ ባሉ በባርሰነት ዛፎች መካከል ቆሞ ነበር፤ በስተ ኋላውም መጋላና ሃመር አንባላይም ፈረሶች ነበሩ።",
    "9": "እኔም፦ ጌታዬ ሆይ፥ እነዚህ ምንድር ናቸው? አልሁ። ከእኔም ጋር ይነጋገር የነበረው መልአክ፦ እነዚህ ምን እንደ ሆኑ አሳይሃለሁ አለኝ።",
    "10": "በባርሰነት ዛፎች መካከልም ቆሞ የነበረው ሰው፦ እነዚህ በምድር ላይ ይመላለሱ ዘንድ እግዚአብሔር የላካቸው ናቸው ብሎ መለሰ።",
    "11": "በባርሰነት ዛፎች መካከልም ቆሞ የነበረውን የእግዚአብሔርን መልአክ፦ በምድር ላይ ተመላለስን፥ እነሆም፥ ምድር ሁሉ ዝም ብላ አርፋ ተቀምጣለች ብለው መለሱለት።",
    "12": "የእግዚአብሔርም መልአክ መልሶ፦ አቤቱ፥ የሰራዊት ጌታ ሆይ፥ እነዚህ ሰባ አመት የተቆጣሃቸውን ኢየሩሳሌምንና የይሁዳን ከተሞች የማትምራቸው እስከ መቼ ነው? አለ።",
    "13": "እግዚአብሔርም መልሶ ከእኔ ጋር ይነጋገር ለነበረው መልአክ በመልካምና በሚያፅናና ቃል ተናገረው።",
    "14": "ስለዚህም ከእኔ ጋር ይነጋገር የነበረው መልአክ እንዲህ አለኝ፦ ስበክ እንዲህም በል፦ የሰራዊት ጌታ እግዚአብሔር እንዲህ ይላል፦ እኔ በታላቅ ቅንአት በኢየሩሳሌምና በፅዮን ቀንቻለሁ።",
    "15": "እኔ ጥቂት ብቻ ተቆጥቼ ሳለሁ እነርሱ ክፋትን ስላገዙት፥ ባልተቸገሩት አህዛብ ላይ እጅግ ተቆጥቻለሁ።",
    "16": "ስለዚህ እግዚአብሔር እንዲህ ይላል፦ ወደ ኢየሩሳሌም በምህረት ተመልሻለሁ፤ ቤቴ ይሰራባታል፤ በኢየሩሳሌምም ላይ ገመድ ይዘረጋበታል፥ ይላል የሰራዊት ጌታ እግዚአብሔር፡፡",
    "17": "ደግሞም እንዲህ ስትል ስበክ፦ የሰራዊት ጌታ እግዚአብሔር እንዲህ ይላል፦ ከተሞቼ ደግሞ በበጎ ነገር ይረካሉ፤ እግዚአብሔርም ደግሞ ፅዮንን ያፅናናል፥ ኢየሩሳሌምንም ደግሞ ይመርጣል።",
    "18": "አይኖቼንም አንስቼ እነሆ፥ አራት ቀንዶች አየሁ።",
    "19": "ከእኔም ጋር ይነጋገር የነበረውን መልአክ፦ እነዚህ ምንድር ናቸው? አልሁት። እርሱም፦ እነዚህ ይሁዳንና እስራኤልን ኢየሩሳሌምንም የበተኑ ቀንዶች ናቸው ብሎ መለሰልኝ።",
    "20": "እግዚአብሔርም አራት ጠራቢዎች አሳየኝ።",
    "21": "እኔም፦ እነዚህ የመጡት ምን ሊሰሩ ነው? አልሁ። እርሱም፦ አንድ ሰው ራሱን እስከማያነሳ ድረስ እነዚህ ቀንዶች ይሁዳን የበተኑ ናቸው፤ እነዚህ ግን ሊያስፈራሩአቸው፥ የይሁዳንም አገር ይበትኑ ዘንድ ቀንዳቸውን ያነሱትን የአህዛብን ቀንዶች ሊጥሉ መጥተዋል ብሎ ተናገረ።"
}