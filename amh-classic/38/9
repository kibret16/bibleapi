{
    "1": "የእግዚአብሔር ቃል ሸክም በሴድራክ ምድር ላይ ነው፥ በደማስቆም ላይ ያርፋል፤ የእግዚአብሔር አይን ወደ ሰውና ወደ እስራኤል ነገድ ሁሉ ዘንድ ነው፤",
    "2": "ደግሞም በዳርቻዋ ባለችው በሃማት ላይ፥ እጅግ ጠቢበኞች በሆኑ በጢሮስና በሲዶና ላይ ነው።",
    "3": "ጢሮስም ምሽግን ለራስዋ ሰርታለች፥ ብሩንም እንደ አፈር ጥሩውንም ወርቅ እንደ መንገድ ጭቃ አከማችታለች።",
    "4": "እነሆ፥ ጌታ ይገፍፋታል፥ በባህርም ላይ ያለውን ብርታትዋን ይመታል፤ እርስዋም በእሳት ትበላለች።",
    "5": "አስቀሎና አይታ ትፈራለች፤ ጋዛ ደግሞ አይታ እጅግ ትታመማለች፤ አቃሮንም እንዲሁ፥ ተስፋዋ ይቆረጣልና፤ ንጉሱም ከጋዛ ይጠፋል፥ በአስቀሎናም የሚቀመጥ አይገኝም።",
    "6": "የተደባለቀ ወገን በአዛጦን ይቀመጣል፥ የፍልስጥኤማውያንንም ትእቢት አጠፋለሁ።",
    "7": "ደሙንም ከአፉ ውስጥ ርኩሱንም ነገር ከጥርሱ መካከል አስወግዳለሁ፤ እርሱም ደግሞ ለአምላካችን ቅሬታ ይሆናል፤ በይሁዳም እንደ አለቃ ይሆናል፥ አቃሮንም እንደ ኢያቡሳዊ ይሆናል።",
    "8": "እኔም ማንም እንዳይሄድና እንዳይመለስ እንደ ጠባቂ ጦር ሆኖ በቤቴ ዙሪያ ሰፈር አደርጋለሁ፤ አሁንም በአይኔ አይቻለሁና ከዚህ በኋላ አስጨናቂ አያልፍባቸውም።",
    "9": "አንቺ የፅዮን ልጅ ሆይ፥ እጅግ ደስ ይበልሽ፤ አንቺ የኢየሩሳሌም ልጅ ሆይ፥ እልል በዪ፤ እነሆ፥ ንጉስሽ ፃድቅና አዳኝ ነው፤ ትሁትም ሆኖ በአህያም፥ በአህያይቱ ግልገል በውርጫይቱ ላይ ተቀምጦ ወደ አንቺ ይመጣል።",
    "10": "ሰረገላውንም ከኤፍሬም ፈረሱንም ከኢየሩሳሌም አጠፋለሁ፤ የሰልፉም ቀስት ይሰበራል፥ ለአህዛብም ሰላምን ይናገራል፤ ግዛቱም ከባህር እስከ ባህር፥ ከወንዙም እስከ ምድር ዳርቻ ድርስ ይሆናል።",
    "11": "ለአንቺም ደግሞ ስለ ቃል ኪዳንሽ ደም፥ እስሮችሽን ውሃ ከሌለበት ጉድጓድ አውጥቻለሁ።",
    "12": "እናንተ በተስፋ የምትኖሩ እስሮች ሆይ፥ ወደ ፅኑ አምባ ተመለሱ፤ ሁለት እጥፍ አድርጌ እንድመልስልሽ ዛሬ እነግርሻለሁ።",
    "13": "ይሁዳን ለእኔ ገትሬአለሁ ቀስቱን በኤፍሬም ሞልቼአለሁ፤ ፅዮን ሆይ፥ ልጆችሽን በግሪክ ልጆች ላይ አስነሳለሁ፥ አንቺንም እንደ ሃያል ሰው ሰይፍ አደርግሻለሁ።",
    "14": "እግዚአብሔርም በእነርሱ ላይ ይገለጣል፥ ፍላፃውም እንደ መብረቅ ይወጣል፤ ጌታ እግዚአብሔርም መለከትን ይነፋል፥ በደቡብም አውሎ ነፋስ ይሄዳል።",
    "15": "የሰራዊት ጌታ እግዚአብሔር ይጠብቃቸዋል፤ እነርሱም ይበሉአቸዋል፥ የወንጭፉንም ድንጋዮች ይረግጣሉ፤ እንደ ወይን ጠጅም ይጠጡአቸዋል፥ እንደ ጥዋዎችም እንደ መሰዊያም ማእዘኖች የተሞሉ ይሆናሉ።",
    "16": "በዚያም ቀን አምላካቸው እግዚአብሔር እንደ ህዝቡ መንጋ ያድናቸዋል፤ እነርሱም ለአክሊል እንደሚሆኑ እንደ ከበሩ ድንጋዮች ይሆናሉ፥ በምድሩም ላይ ይብለጨለጫሉ።",
    "17": "በጎነቱ እንዴት ታላቅ ነው! ውበቱስ እንዴት ታላቅ ነው! እህል ጎበዛዝቱን፥ ጉሽ ጠጅም ቆነጃጅቱን ያለመልማል።"
}