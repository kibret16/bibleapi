{
    "1": "ተመልሼም አይኖቼን አነሳሁ፥ እነሆም፥ አንድ በራሪ የመፅሃፍ ጥቅልል አየሁ።",
    "2": "እርሱም፦ የምታየው ምንድር ነው? አለኝ። እኔም፦ በራሪ የመፅሃፍ ጥቅልል አያለሁ፤ ርዝመቱ ሃያ ክንድ ወርዱም አስር ክንድ ነው አልሁ።",
    "3": "እንዲህም አለኝ፦ ይህ በምድር ፊት ሁሉ ላይ የሚወጣው እርግማን ነው፤ የሚሰርቅ ሁሉ በእርሱ ላይ በዚህ በኩል እንደ ተፃፈው ሁሉ ይጠፋል፥ በሃሰት የሚምልም ሁሉ በእርሱ ላይ በዚያ በኩል እንደ ተፃፈው ሁሉ ይጠፋል።",
    "4": "እኔ አስወጣዋለሁ፥ ይላል የሰራዊት ጌታ እግዚአብሔር፥ ወደ ሚሰርቀውም ቤት፥ በሃሰትም በስሜ ወደሚምለው ቤት ይገባል፤ በቤቱም ውስጥ ይኖራል፥ እርሱንም፥ እንጨቱንና ድንጋዩን፥ ይበላል።",
    "5": "ከእኔም ጋር ይነጋገር የነበረው መልአክ ወጥቶ፦ አይኖችህን አንሳ፥ ይህችም የምትወጣው ምን እንደ ሆነች እይ አለኝ።",
    "6": "እኔም፦ ምንድር ናት? አልሁ። እርሱም፦ ይህች የምትወጣው የኢፍ መስፈሪያ ናት አለኝ። ደግሞም፦ በምድር ሁሉ ላይ ያለ በደላቸው ይህ ነው አለ።",
    "7": "እነሆም፥ የእርሳሱን መክሊት አነሱት፤ እነሆም፥ በኢፍ መስፈሪያው ውስጥ አንዲት ሴት ተቀምጣ ነበር።",
    "8": "እርሱም፦ ይህች ክፋት ናት አለኝ፤ በኢፍ መስፈሪያው ውስጥ ጣላት፥ የእርሳሱንም ጠገራ በመስፈሪያ አፍ ላይ ጣለ።",
    "9": "አይኖቼንም አንስቼ አየሁ፥ እነሆም፥ ሁለት ሴቶች ወጡ፥ ነፋስም በክንፎቻቸው ነበረ፤ ክንፎቻቸውም እንደ ሽመላ ክንፎች ነበሩ፤ የኢፍ መስፈሪያውንም በምድርና በሰማይ መካከል አነሱት።",
    "10": "ከእኔም ጋር ይነጋገር የነበረውን መልአክ፦ እነዚህ የኢፍ መስፈሪያውን ወዴት ይወስዱታል? አልሁት።",
    "11": "እርሱም፦ በሰናኦር ምድር ቤት ይሰሩለት ዘንድ ይወስዱታል፤ በተዘጋጀም ጊዜ በዚያ በስፍራው ይኖራል አለኝ።"
}