{
    "1": "በዚያ ቀን ለዳዊት ቤትና በኢየሩሳሌም ለሚኖሩ ከሃጢአትና ከርኩሰት የሚያነፃ ምንጭ ይከፈታል።",
    "2": "በዚያ ቀን፥ ይላል የሰራዊት ጌታ እግዚአብሔር፥ የጣኦታትን ስም ከምድር አጠፋለሁ፥ ከዚያም በኋላ አይታሰቡም፤ ደግሞም ሃሰተኞችን ነቢያትና ርኩስ መንፈስን ከምድር ላይ አስወግዳለሁ።",
    "3": "ማንም ደግሞ ትንቢት ቢናገር የወለዱት አባቱና እናቱ፦ አንተ በእግዚአብሔር ስም ሃሰትን ተናግረሃልና በህይወት አትኖርም ይሉታል፤ ትንቢትንም ሲናገር የወለዱት አባቱና እናቱ ይወጉታል።",
    "4": "በዚያም ቀን ነቢያቱ ሁሉ ትንቢትን ሲናገሩ እያንዳንዱ ስለ ራእዩ ያፍራል ያታልሉም ዘንድ የማቅ ልብስ አይለብሱም።",
    "5": "እርሱ ግን፦ ከታናሽነቴ ጀምሮ ባርያ ሆኜ ነበርሁና ገበሬ ሰው ነኝ እንጂ ነቢይ አይደለሁም ይላል።",
    "6": "ሰውም፦ ይህ በእጅህ መካከል ያለ ቁስል ምንድር ነው? ይለዋል። እርሱም፦ በወዳጆቼ ቤት የቆሰልሁት ቁስል ነው ይላል።",
    "7": "ሰይፍ ሆይ፥ ባልንጀራዬ በሆነው ሰው በእረኛዬ ላይ ንቃ፥ ይላል የሰራዊት ጌታ እግዚአብሔር፤ እረኛውን ምታ፥ በጎቹም ይበተናሉ፤ እጄንም በታናናሾች ላይ እመልሳለሁ።",
    "8": "በምድርም ሁሉ ላይ ሁለት ክፍል ተቆርጠው ይሞታሉ፥ ይላል እግዚአብሔር፤ ሶስተኛውም ክፍል በእርስዋ ውስጥ ይቀራል።",
    "9": "ሶስተኛውንም ክፍል ወደ እሳት አገባለሁ፥ ብርም እንደሚነጥር አነጥራቸዋለሁ፥ ወርቅም እንደሚፈተን እፈትናቸዋለሁ፤ እነርሱም ስሜን ይጠራሉ፥ እኔም እሰማቸዋለሁ፤ እኔም፦ ይህ ህዝቤ ነው እላለሁ፤ እርሱም፦ እግዚአብሔር አምላኬ ነው ይላል።"
}