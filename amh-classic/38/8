{
    "1": "የሰራዊትም ጌታ የእግዚአብሔር ቃል ወደ እኔ እንዲህ ሲል መጣ፦",
    "2": "የሰራዊት ጌታ እግዚአብሔር እንዲህ ይላል፦ ስለ ፅዮን ታላቅ ቅንአት ቀንቻለሁ፥ በታላቅም ቁጣ ስለ እርስዋ ቀንቻለሁ።",
    "3": "እግዚአብሔር እንዲህ ይላል፦ ወደ ፅዮን ተመልሻለሁ፥ በኢየሩሳሌምም መካከል እኖራለሁ፤ ኢየሩሳሌምም የእውነት ከተማ ትባላለች፤ የሰራዊትም ጌታ የእግዚአብሔር ተራራ የተቀደሰ ተራራ ይባላል።",
    "4": "የሰራዊት ጌታ እግዚአብሔር እንዲህ ይላል፦ ዳግመኛ ሽማግሌዎችና ባልቴቶች በኢየሩሳሌም አደባባይ ይቀመጣሉ፤ ሰውም ሁሉ ከእድሜው ብዛት የተነሳ ምርኩዝ በእጁ ይይዛል።",
    "5": "የከተማይቱም አደባባዮች በእነዚያ በሚጫወቱ ወንዶችና ሴቶች ልጆች ይሞላሉ።",
    "6": "የሰራዊት ጌታ እግዚአብሔር እንዲህ ይላል፦ በዚህ ወራት በዚህ ህዝብ ቅሬታ አይን ዘንድ ድንቅ ቢሆን፥ በውኑ በእኔ አይን ዘንድ ደግሞ ድንቅ ይሆናልን? ይላል የሰራዊት ጌታ እግዚአብሔር፡፡",
    "7": "የሰራዊት ጌታ እግዚአብሔር እንዲህ ይላል፦ እነሆ፥ ህዝቤን ከምስራቅ ምድርና ከምእራብ ምድር አድነዋለሁ፤",
    "8": "አመጣቸዋለሁም፥ በኢየሩሳሌምም ውስጥ ይኖራሉ፤ እነርሱም ህዝብ ይሆኑኛል፥ እኔም በእውነትና በፅድቅ አምላክ እሆናቸዋለሁ።",
    "9": "የሰራዊት ጌታ እግዚአብሔር እንዲህ ይላል፦ መቅደሱ ይሰራ ዘንድ የሰራዊት ጌታ የእግዚአብሔር ቤት ከተመሰረተበት ቀን ጀምሮ ከነቢያት አፍ ይህን ቃል በዚህ ዘመን የሰማችሁ እናንተ ሆይ፥ እጃችሁን አበርቱ።",
    "10": "ከዚያ ወራት አስቀድሞ ለሰውና ለእንስሳ ዋጋ አልነበረምና፤ እኔም ሰውን ሁሉ በወንድሙ ላይ አስነስቼ ነበርና ከአስጨናቂው የተነሳ ለሚገባውና ለሚወጣው ሰላም አልነበረም።",
    "11": "አሁን ግን እንደ ቀደመው ዘመን በዚህ ህዝብ ቅሬታ ላይ አልሆንም፥ ይላል የሰራዊት ጌታ እግዚአብሔር፡፡",
    "12": "ነገር ግን ሰላምን እዘራለሁ፤ ወይኑ ፍሬውን ይሰጣል፥ ምድርም አዝመራዋን ታወጣለች፥ ሰማያትም ጠላቸውን ይሰጣሉ፤ ለዚህም ህዝብ ቅሬታ ይህን ነገር ሁሉ አወርሳለሁ።",
    "13": "የይሁዳ ቤትና የእስራኤል ቤት ሆይ፥ በአህዛብ ዘንድ እርግማን እንደ ነበራችሁ፥ እንዲሁ አድናችኋለሁ፥ በረከትም ትሆናላችሁ አትፍሩ፥ እጃችሁንም አበርቱ።",
    "14": "የሰራዊት ጌታ እግዚአብሔር እንዲህ ይላልና፦ አባቶቻችሁ እጅግ ባስቆጡኝ ጊዜ ክፉ ለማድረግ እንዳሰብሁ፥ እንዳልተፀፀትሁም፥ ይላል የሰራዊት ጌታ እግዚአብሔር፥",
    "15": "እንዲሁ ዳግመኛ ለኢየሩሳሌምና ለይሁዳ ቤት በዚህ ወራት በጎነትን አደርግ ዘንድ አስቤአለሁ አትፍሩ።",
    "16": "የምትሰሩት ነገር ይህ ነው፤ እያንዳንዳችሁ ከባልንጀራችሁ ጋር እውነትን ተነጋገሩ፤ በበር አደባባያችሁም የእውነትንና የሰላምን ፍርድ ፍረዱ፤",
    "17": "ሁላችሁም በባልንጀራችሁ ላይ ክፉን ነገር በልባችሁ አታስቡ፤ የሃሰትንም መሃላ አትውደዱ፤ ይህን ነገር ሁሉ እጠላለሁና፥ ይላል እግዚአብሔር፡፡",
    "18": "የሰራዊት ጌታ የእግዚአብሔር ቃል ወደ እኔ እንዲህ ሲል መጣ፦",
    "19": "የሰራዊት ጌታ እግዚአብሔር እንዲህ ይላል፦ የአራተኛው ወር ፆም የአምስተኛውም የሰባተኛውም የአስረኛውም ወር ፆም ለይሁዳ ቤት ደስታና ተድላ የሃሴትም በአላት ይሆናል፤ ስለዚህም እውነትንና ሰላምን ውደዱ።",
    "20": "የሰራዊት ጌታ እግዚአብሔር እንዲህ ይላል፦ በብዙ ከተሞች የሚቀመጡ አህዛብ ገና ይመጣሉ፤",
    "21": "በአንዲትም ከተማ የሚኖሩ ሰዎች፦ እግዚአብሔርን እንለምን ዘንድ፥ የሰራዊትንም ጌታ እግዚአብሔርን እንፈልግ ዘንድ ኑ እንሂድ፤ እኔም እሄዳለሁ እያሉ ወደ ሌላ ከተማ ይሄዳሉ።",
    "22": "ብዙ ወገኖችና ሃይለኞች አህዛብ በኢየሩሳሌም የሰራዊትን ጌታ እግዚአብሔርን ይፈልጉ ዘንድ፥ እግዚአብሔርንም ይለምኑ ዘንድ ይመጣሉ።",
    "23": "የሰራዊትም ጌታ እግዚአብሔር እንዲህ ይላል፦ በዚያ ዘመን ከአህዛብ ቋንቋ ሁሉ አስር ሰዎች የአንዱን አይሁዳዊ ሰው ልብስ ዘርፍ ይዘው፦ እግዚአብሔር ከእናንተ ጋር እንዳለ ሰምተናልና ከእናንተ ጋር እንሂድ ይላሉ።"
}