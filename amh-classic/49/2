{
    "1-2": "በበደላችሁና በሃጢአታችሁ ሙታን ነበራችሁ፤ በእነርሱም፥ በዚህ አለም እንዳለው ኑሮ፥ በማይታዘዙትም ልጆች ላይ አሁን ለሚሰራው መንፈስ አለቃ እንደ ሆነው በአየር ላይ ስልጣን እንዳለው አለቃ ፈቃድ፥ በፊት ተመላለሳችሁባቸው።",
    "3": "በእነዚህም ልጆች መካከል እኛ ሁላችን ደግሞ፥ የስጋችንንና የልቡናችንን ፈቃድ እያደረግን፥ በስጋችን ምኞት በፊት እንኖር ነበርን እንደ ሌሎቹም ደግሞ ከፍጥረታችን የቁጣ ልጆች ነበርን።",
    "4": "ነገር ግን እግዚአብሔር በምህረቱ ባለ ጠጋ ስለ ሆነ፥",
    "5": "ከወደደን ከትልቅ ፍቅሩ የተነሳ በበደላችን ሙታን እንኳ በሆንን ጊዜ ከክርስቶስ ጋር ህይወት ሰጠን፥ በፀጋ ድናችኋልና፥",
    "6-7": "በሚመጡ ዘመናትም በክርስቶስ ኢየሱስ ለእኛ ባለው ቸርነት ከሁሉ የሚበልጠውን የፀጋውን ባለ ጠግነት ያሳይ ዘንድ፥ ከእርሱ ጋር አስነሳን በክርስቶስ ኢየሱስም በሰማያዊ ስፍራ ከእርሱ ጋር አስቀመጠን።",
    "8": "ፀጋው በእምነት አድኖአችኋልና፤ ይህም የእግዚአብሔር ስጦታ ነው እንጂ ከእናንተ አይደለም፤",
    "9": "ማንም እንዳይመካ ከስራ አይደለም።",
    "10": "እኛ ፍጥረቱ ነንና፤ እንመላለስበት ዘንድ እግዚአብሔር አስቀድሞ ያዘጋጀውን መልካሙን ስራ ለማድረግ በክርስቶስ ኢየሱስ ተፈጠርን።",
    "11": "ስለዚህ እናንተ አስቀድሞ በስጋ አህዛብ የነበራችሁ፥ በስጋ በእጅ የተገረዙ በተባሉት ያልተገረዙ የተባላችሁ፥ ይህን አስቡ፤",
    "12": "በዚያ ዘመን ከእስራኤል መንግስት ርቃችሁ ለተስፋውም ቃል ኪዳን እንግዶች ሆናችሁ በዚህም አለም ተስፋን አጥታችሁ ከእግዚአብሔርም ተለይታችሁ ያለ ክርስቶስ ነበራችሁ።",
    "13": "አሁን ግን እናንተ በፊት ርቃችሁ የነበራችሁ በክርስቶስ ኢየሱስ ሆናችሁ በክርስቶስ ደም ቀርባችኋል።",
    "14-15": "እርሱ ሰላማችን ነውና፤ ሁለቱን ያዋሃደ በአዋጅ የተነገሩትንም የትእዛዛትን ህግ ሽሮ በመካከል ያለውን የጥል ግድግዳን በስጋው ያፈረሰ፤ ይህም ከሁለታቸው አንድን አዲስን ሰው በራሱ ይፈጥር ዘንድ ሰላምንም ያደርግ ዘንድ፥",
    "16": "ጥልንም በመስቀሉ ገድሎ በእርሱ ሁለታቸውን በአንድ አካል ከእግዚአብሔር ጋር ያስታርቅ ዘንድ ነው።",
    "17": "መጥቶም ርቃችሁ ለነበራችሁ ለእናንተ ሰላምን፥ ቀርበው ለነበሩትም ሰላምን የምስራች ብሎ ሰበከ፤",
    "18": "በእርሱ ስራ ሁላችን በአንድ መንፈስ ወደ አብ መግባት አለንና።",
    "19": "እንግዲያስ ከእንግዲህ ወዲህ ከቅዱሳን ጋር ባላገሮችና የእግዚአብሔር ቤተ ሰዎች ናችሁ እንጂ እንግዶችና መፃተኞች አይደላችሁም።",
    "20": "በሃዋርያትና በነቢያት መሰረት ላይ ታንፃችኋል፥ የማእዘኑም ራስ ድንጋይ ክርስቶስ ኢየሱስ ነው፤",
    "21": "በእርሱም ህንፃ ሁሉ እየተጋጠመ በጌታ ቅዱስ ቤተ መቅደስ እንዲሆን ያድጋል፤",
    "22": "በእርሱም እናንተ ደግሞ ለእግዚአብሔር መኖሪያ ለመሆን በመንፈስ አብራችሁ ትሰራላችሁ።"
}