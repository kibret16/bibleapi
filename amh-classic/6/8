{
    "1": "እግዚአብሔርም ኢያሱን፦ አትፍራ፥ አትደንግጥ፤ ሰልፈኞችን ሁሉ ከአንተ ጋር ውሰድ፥ ተነስተህም ወደ ጋይ ውጣ፤ እይ፥ የጋይን ንጉስ ህዝቡንም ከተማውንም ምድሩንም በእጅህ ሰጥቼሃለሁ።",
    "2": "በኢያሪኮና በንጉስዋም እንዳደረግህ እንዲሁ በጋይና በንጉስዋ ታደርጋለህ፤ ምርኮዋንና ከብትዋን ግን ለራሳችሁ ትዘርፋላችሁ፤ ከከተማይቱም በስተ ኋላ ድብቅ ጦር አስቀምጥ አለው።",
    "3": "ኢያሱም ሰልፈኞቹም ሁሉ ወደ ጋይ ሊወጡ ተነሱ፤ ኢያሱም ፅኑአን ሃያላን የሆኑትን ሰላሳ ሺህ ሰዎች መረጠ በሌሊትም ሰደዳቸው፥",
    "4": "እንዲህም ብሎ አዘዛቸው፦ እነሆ፥ ከከተማይቱ በስተ ኋላ ተደበቁ፤ ከከተማይቱ አትራቁ፥ ሁላችሁም ተዘጋጁ፤",
    "5": "እኔ ከእኔም ጋር ያለው ህዝብ ሁሉ ወደ ከተማይቱ እንቀርባለን፤ እኛንም ሊገናኙ እንደ ፊተኛው በወጡ ጊዜ ከፊታቸው እንሸሻለን፤",
    "6": "አስቀድመን እንደ ሸሸን የምንሸሽ ይመስላቸዋልና ከከተማይቱ እስክናርቃቸው ድረስ ወጥተው ይከተሉናል፤ እኛም ከፊታቸው እንሸሻለን።",
    "7": "እናንተም ከተደበቃችሁበት ስፍራ ተነሱ አምላካችሁም እግዚአብሔር እርስዋን በእጃችሁ አሳልፎ ይሰጣልና ከተማይቱን ያዙ።",
    "8": "በያዛችኋትም ጊዜ ከተማይቱን በእሳት አቃጥሉአት፤ እንደ እግዚአብሔር ቃል አድርጉ፤ እነሆ፥ አዝዣችኋለሁ።",
    "9": "ኢያሱም ሰደዳቸው፤ ወደሚደበቁበትም ስፍራ ሄዱ፥ በጋይና በቤቴል መካከልም በጋይ በምእራብ በኩል ተቀመጡ ኢያሱ ግን በዚያች ሌሊት በህዝቡ መካከል አደረ።",
    "10": "ኢያሱም ማልዶ ተነሳ፥ ህዝቡንም አሰለፈ፤ እርሱም የእስራኤልም ሽማግሌዎች ከህዝቡ በፊት ወደ ጋይ ወጡ።",
    "11": "ከእርሱም ጋር የነበሩ ሰልፈኞች ሁሉ ወጥተው ቀረቡ፥ ወደ ከተማይቱም ፊት ደረሱ፥ በጋይም በሰሜን በኩል ሰፈሩ፤ በእነርሱና በጋይም መካከል ሸለቆ ነበረ።",
    "12": "አምስት ሺህ ያህል ሰዎችንም ወስዶ በቤቴልና በጋይ መካከል በከተማይቱም በምእራብ በኩል ደብቆ አስቀመጣቸው።",
    "13": "በከተማይቱ በሰሜን በኩል የነበሩትን ሰራዊት ሁሉ በከተማይቱም በምእራብ በኩል የተደበቁትን ህዝብ አኖሩ፤ ኢያሱም በዚያች ሌሊት ወደ ሸለቆው መካከል ሄደ።",
    "14": "የጋይም ንጉስ ባየ ጊዜ የከተማይቱ ሰዎች ቸኩለው በማለዳ ተነሱ፤ እርሱና ህዝቡም ሁሉ በተወሰነው ጊዜ በአረባ ፊት ወዳለው ወደ አንድ ስፍራ እስራኤልን በሰልፍ ለመገናኘት ወጡ፤ ከከተማይቱ በስተ ኋላ ግን ድብቅ ጦር እንዳለ አያውቅም ነበር።",
    "15": "ኢያሱም እስራኤልም ሁሉ ድል የተነሱ መስለው ከፊታቸው በምድረ በዳው መንገድ ሸሹ።",
    "16": "በከተማይቱም የነበሩ ሰዎች ሁሉ ሊያሳድዱአቸው ተጠሩ፤ ኢያሱንም አሳደዱት፥ ከከተማይቱም እንዲርቁ አደረጓቸው።",
    "17": "በጋይና በቤቴልም ውስጥ እስራኤልን ለማሳደድ ያልወጣ ሰው አልነበረም፤ ከተማይቱንም ከፍተው ተዉ፥ እስራኤልንም አሳደዱት።",
    "18": "እግዚአብሔር ኢያሱን፦ ጋይን በእጅህ አሳልፌ እሰጥሃለሁና በእጅህ ያለውን ጦር በላይዋ ዘርጋ አለው፤ ኢያሱም በእጁ ያለውን ጦር በከተማይቱ ላይ ዘረጋ።",
    "19": "የተደበቁትም ፈጥነው ከስፍራቸው ተነሱ፥ ኢያሱም እጁን በዘረጋ ጊዜ ሮጡ፥ ወደ ከተማይቱም ገብተው ያዙአት፤ ፈጥነውም ከተማይቱን በእሳት አቃጠሉአት።",
    "20": "የጋይም ሰዎች ወደ ኋላቸው ዞረው የከተማይቱ ጢስ ወደ ሰማይ ሲወጣ አዩ፥ ወዲህና ወዲያም መሸሽ አልቻሉም፤ ወደ ምድረ በዳም የሸሹ ህዝብ በሚያሳድዱአቸው ላይ ተመለሱ።",
    "21": "ኢያሱም እስራኤልም ሁሉ ተደብቀው የነበሩት ከተማይቱን እንደ ያዙ፥ የከተማይቱም ጢስ እንደ ተነሳ ባዩ ጊዜ ወደ ኋላ ተመልሰው የጋይን ሰዎች ገደሉ።",
    "22": "ሌሎቹም በላያቸው ከከተማይቱ ወጡ የጋይም ሰዎች በእስራኤል መካከል ሆኑ፥ እስራኤልም ከበቡአቸው አንድ እንኳ ሳይቀር ሳያመልጥም ገደሉአቸው።",
    "23": "የጋይንም ንጉስ ሳይሞት ይዘው ወደ ኢያሱ አመጡት።",
    "24": "እንዲህም ሆነ፤ እስራኤልን ሊያሳድዱ ሄደው የነበሩትን የጋይን ሰዎች ሁሉ በሜዳና በምድረ በዳ ከገደሉአቸው በኋላ፥ እነርሱም በሰይፍ ስለት እስኪያልቁ ድረስ ከወደቁ በኋላ፥ እስራኤል ሁሉ ወደ ጋይ ተመለሱ፥ በሰይፍም ስለት መቱአት።",
    "25": "በዚያም ቀን የወደቁት ሁሉ ወንድም ሴትም የጋይ ሰዎች ሁሉ አስራ ሁለት ሺህ ነፍስ ነበሩ።",
    "26": "ኢያሱም በጋይ የሚኖሩትን ሁሉ ፈፅሞ እስኪያጠፋ ድረስ ጦር የዘረጋባትን እጁን አላጠፈም።",
    "27": "ነገር ግን እግዚአብሔር ኢያሱን እንዳዘዘው ቃል የዚያችን ከተማ ከብትና ምርኮ እስራኤል ለራሳቸው ዘረፉ።",
    "28": "ኢያሱም ጋይን አቃጠላት፥ እስከ ዛሬም ድረስ ድብድባና በረሃ ለዘላለም አደረጋት።",
    "29": "የጋይንም ንጉስ እስከ ማታ ድረስ በዛፍ ላይ ሰቀለው፤ ፀሃይም በገባች ጊዜ ኢያሱ አዘዘ፥ ሬሳውንም ከዛፍ አወረዱት፥ በከተማይቱም በር አደባባይ ጣሉት፥ በላዩም እስከ ዛሬ ድረስ ያለውን ታላቅ የድንጋይ ክምር ከመሩበት።",
    "30": "የዚያን ጊዜም ኢያሱ በጌባል ተራራ ላይ ለእስራኤል አምላክ ለእግዚአብሔር መሰዊያን ሰራ።",
    "31": "የእግዚአብሔር ባርያ ሙሴ የእስራኤልን ልጆች እንዳዘዘ፥ በሙሴም ህግ መፅሃፍ እንደ ተፃፈው፥ መሰዊያው ካልተወቀረና ብረት ካልነካው ድንጋይ ነበረ፤ በእርሱም ላይ ለእግዚአብሔር የሚቃጠለውን መስዋእት አቀረቡ፥ የደህንነትንም መስዋእት ሰዉ።",
    "32": "የእስራኤልም ልጆች ሲያዩ በዚያ ስፍራ በድንጋዮቹ ላይ የሙሴን ህግ ፃፈባቸው።",
    "33": "የእስራኤልንም ህዝብ አስቀድሞ ይባርኩ ዘንድ የእግዚአብሔር ባርያ ሙሴ እንዳዘዘ፥ እስራኤል ሁሉ፥ ሽማግሌዎቻቸውም፥ አለቆቻቸውም፥ ፈራጆቻቸውም፥ የአገሩ ልጆችም፥ መፃተኞችም፥ እኩሌቶቹ በገሪዛን ተራራ ፊት እኩሌቶቹም በጌባል ተራራ ፊት ሆነው፥ የእግዚአብሔርን ቃል ኪዳን ታቦት በተሸከሙት በሌዋውያን ካህናት ፊት ለፊት፥ በታቦቱም ፊት በወዲህና በወዲያ ቆመው ነበር።",
    "34": "ከዚህም በኋላ በህጉ መፅሃፍ እንደ ተፃፈ ሁሉ፥ የህጉን ቃሎች ሁሉ በረከቱንና እርግማኑን አነበበ።",
    "35": "ኢያሱም በእስራኤል ጉባኤ ሁሉ በሴቶቹም በህፃናቱም በመካከላቸውም በሚኖሩት መፃተኞች ፊት ሁሉን አነበበ እንጂ ሙሴ ካዘዘው አንዲት ቃል አላስቀረም።"
}