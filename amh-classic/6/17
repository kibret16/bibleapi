{
    "1": "ለምናሴ ነገድ እጣ ይህ ነው፤ የዮሴፍ በኩር እርሱ ነውና። የምናሴም በኩር የገለአድ አባት ማኪር ብርቱ ሰልፈኛ ስለ ነበረ ገለአድንና ባሳንን ወረሰ።",
    "2": "እጣውም ለቀሩት ለምናሴ ልጆች በየወገኖቻቸው፥ ለአቢኤዝር ልጆች፥ ለኬሌግ ልጆች፥ ለአስሪኤል ልጆች፥ ለሴኬም ልጆች፥ ለኦፌር ልጆች፥ ለሸሚዳ ልጆች ሆነ፤ የዮሴፍ ልጅ የምናሴ ወንዶች ልጆች በየወገኖቻቸው እነዚህ ናቸው።",
    "3": "ለምናሴ ልጅ፥ ለማኪር ልጅ፥ ለገለአድ ልጅ፥ ለኦፌር ልጅ፥ ለሰለጰአድ ግን ሴቶች ልጆች እንጂ ወንዶች ልጆች አልነበሩትም፤ የሴቶች ልጆቹም ስም ማህለህ፥ ኑአ፥ ኤግላ፥ ሚልካ፥ ቲርፃ ነበረ።",
    "4": "እነርሱም ወደ ካህኑ ወደ አልአዛርና ወደ ነዌ ልጅ ወደ ኢያሱ ወደ አለቆችም ቀርበው፦ እግዚአብሔር በወንድሞቻችን መካከል ርስት እንዲሰጠን ሙሴን አዘዘ አሉ፤ እግዚአብሔርም እንዳዘዘ በአባታቸው ወንድሞች መካከል ርስት ሰጣቸው።",
    "5": "በዮርዳኖስ ማዶ ካለው ከገለአድና ከባሳን አገር ሌላ ለምናሴ አስር እጣ ሆነ፤",
    "6": "የምናሴ ሴቶች ልጆች በወንዶች ልጆች መካከል ርስት ተቀብለዋልና የገለአድም ምድር ለቀሩት ለምናሴ ልጆች ሆኖአልና።",
    "7": "የምናሴም ድንበር ከአሴር ጀምሮ በሴኬም ፊት ልፊት እስካለው እስከ ሚክምታት ድረስ ነበረ፤ ድንበሩም በቀኝ በኩል ወደ አይንታጱዋ ሰዎች አለፈ።",
    "8": "የታጱዋ ምድር ለምናሴ ነበረ፤ በምናሴ ዳርቻ ያለው ታጱዋ ግን ለኤፍሬም ልጆች ሆነ።",
    "9": "ድንበሩም ወደ ቃና ወንዝ ከወንዙ በደቡብ ወገን ወረደ፤ በምናሴም ከተሞች መካከል የነበሩት እነዚህ ከተሞች ለኤፍሬም ሆኑ፤ የምናሴም ድንበር በወንዙ በኩል በሰሜን ወገን ነበረ፥ መውጫውም በባህሩ አጠገብ ነበረ።",
    "10": "በደቡብ በኩል ያለው ለኤፍሬም ነበረ፥ በሰሜንም በኩል ያለው ለምናሴ ነበረ፥ ድንበሩም ባህሩ ነበረ፤ በሰሜን በኩል ወደ አሴር፥ በምስራቅም በኩል ወደ ይሳኮር ደረሰ።",
    "11": "በይሳኮርና በአሴር መካከል ቤትሳንና መንደሮችዋ፥ ይብልአምና መንደሮችዋ፥ ዶርና የመንደሮችዋ ሰዎች፥ አይንዶርና የመንደሮችዋ ሰዎች፥ ታእናክና የመንደሮችዋ ሰዎች፥ መጊዶና የመንደሮችዋ ሰዎች፥ ሶስቱ ኮረብቶች ለምናሴ ነበሩ።",
    "12": "የምናሴ ልጆች ግን የእነዚህን ከተሞች ሰዎች ሊያሳድዱአቸው አልቻሉም፤ ነገር ግን ከነአናውያን በዚያ አገር በመቀመጥ ፀኑ።",
    "13": "የእስራኤልም ልጆች በፀኑ ጊዜ ከነአናውያንን የጉልበት ግብር አስገበሩአቸው፥ ፈፅመውም አላሳደዱአቸውም።",
    "14": "የዮሴፍ ልጆች ኢያሱን፦ እኔ ብዙ ህዝብ ስለ ሆንሁ እስከ አሁንም እግዚአብሔር ስለ ባረከኝ ለምን አንድ ክፍል አንድም እጣ ብቻ ርስት አድርገህ ሰጠኸኝ? አሉት።",
    "15": "ኢያሱም፦ ብዙ ህዝብስ ከሆንህ ተራራማውም የኤፍሬም አገር ጠብቦህ እንደ ሆነ ወደ ዱር ወጥተህ በፌርዛውያንና በራፋይም ምድር ለአንተ ስፍራ መንጥር አላቸው።",
    "16": "የዮሴፍም ልጆች፦ ተራራማው አገር አይበቃንም በሸለቆውም ውስጥ ለሚኖሩት፥ በቤትሳንና በመንደሮችዋ በኢይዝራኤልም ሸለቆ ለሚኖሩት ከነአናውያን የብረት ሰረገሎች አላቸው አሉት።",
    "17": "ኢያሱም የዮሴፍ ወገን ለሚሆኑ ለኤፍሬምና ለምናሴ፦ አንተ ብዙ ህዝብ ነህ፥ ፅኑም ሃይል አለህ አንድ እጣ ብቻ አይሆንልህም፤",
    "18": "ነገር ግን ተራራማው አገር ለአንተ ይሆናል፥ ዱር እንኳን ቢሆንም ትመነጥረዋለህ፥ ለአንተም ይሆናል፤ ለከነአናውያንም የብረት ሰረገሎች ቢሆኑላቸው የበረቱም ቢሆኑ ታሳድዳቸዋለህ አላቸው።"
}