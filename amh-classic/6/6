{
    "1": "ኢያሪኮም ከእስራኤል ልጆች የተነሳ ፈፅማ ተዘግታ ነበር፤ ወደ እርስዋ የሚገባ ከእርስዋም የሚወጣ ማንም አልነበረም።",
    "2": "እግዚአብሔርም ኢያሱን አለው፦ ተመልከት፥ ኢያሪኮንና ንጉስዋን ፅኑአን ሃያላንዋንም በእጅህ ሰጥቼአለሁ።",
    "3": "ሰልፈኞቻችሁ ሁሉ ከተማይቱን አንድ ጊዜ ይዙሩአት፤ እንዲሁም ስድስት ቀን አድርጉ።",
    "4": "ሰባትም ካህናት ሰባት ቀንደ መለከት በታቦቱ ፊት ይሸከሙ፤ በሰባተኛውም ቀን ከተማይቱን ሰባት ጊዜ ዙሩ፥ ካህናቱም ቀንደ መለከቱን ይንፉ።",
    "5": "ቀንደ መለከቱም ባለማቋረጥ ሲነፋ፥ የመለከቱንም ድምፅ ስትሰሙ፥ ህዝቡ ሁሉ ታላቅ ጩኸት ይጩሁ፤ የከተማይቱም ቅጥር ይወድቃል፥ ህዝቡም ሁሉ እያንዳንዱ አቅንቶ ይገባባታል።",
    "6": "የነዌም ልጅ ኢያሱ ካህናቱን ጠርቶ፦ የቃል ኪዳኑን ታቦት ተሸከሙ፥ ሰባትም ካህናት ሰባት ቀንደ መለከት ወስደው በእግዚአብሔር ታቦት ፊት ይሂዱ አላቸው።",
    "7": "ህዝቡንም፦ ሂዱ፥ ከተማይቱንም ዙሩ፥ ሰልፈኞችም በእግዚአብሔር ታቦት ፊት ይሂዱ አለ።",
    "8": "ኢያሱም ለህዝቡ በተናገረ ጊዜ፥ ሰባቱ ካህናት ሰባቱን ቀንደ መለከት ይዘው በእግዚአብሔር ፊት ሄዱ ቀንደ መለከቱንም ነፉ፤ የእግዚአብሔር ቃል ኪዳን ታቦት ይከተላቸው ነበር።",
    "9": "ሰልፈኞቹም ቀንደ መለከቱን በሚነፉ በካህናቱ ፊት ይሄዱ ነበር፥ የቀረውም ህዝብ ከታቦቱ በኋላ ይሄድ ነበር፥ ካህናቱም እየሄዱ ቀንደ መለከቱን ይነፉ ነበር።",
    "10": "ኢያሱም ህዝቡን፦ እኔ፦ ጩሁ እስከምልበት ቀን ድረስ አትጩሁ፥ ድምፃችሁንም አታንሱ፥ ከአፋችሁም አንድ ቃል አይውጣ፤ በዚያን ጊዜ ትጮሃላችሁ ብሎ አዘዛቸው።",
    "11": "እንዲሁ የእግዚአብሔርን ታቦት አንድ ጊዜ ከተማይቱን አዞረው፤ እነርሱም ወደ ሰፈሩ ተመልሰው አደሩ።",
    "12": "ኢያሱም ማለዳ ተነሳ ካህናቱም የእግዚአብሔርን ታቦት ተሸከሙ።",
    "13": "ሰባቱም ካህናት ሰባት ቀንደ መለከት ይዘው በእግዚአብሔር ታቦት ፊት ይሄዱ ነበር፤ ቀንደ መለከቱንም ይነፉ ነበር፤ ሰልፈኞቹም በፊታቸው ይሄዱ ነበር፤ የቀሩትም ህዝብ ከእግዚአብሔር ታቦት በኋላ ይመጡ ነበር፥ ካህናቱም እየሄዱ ቀንደ መለከቱን ይነፉ ነበር።",
    "14": "በሁለተኛውም ቀን ከተማይቱን አንድ ጊዜ ዞረው ወደ ሰፈር ተመለሱ፤ ስድስት ቀንም እንዲህ አደረጉ።",
    "15": "በሰባተኛውም ቀን በነጋ ጊዜ ማልደው ተነሱ፥ እንደዚህም ስርአት ከተማይቱን ሰባት ጊዜ ዞሩ በዚያ ቀን ብቻ ከተማይቱን ሰባት ጊዜ ዞሩ።",
    "16": "በሰባተኛውም ጊዜ ካህናቱ ቀንደ መለከቱን ሲነፉ ኢያሱ ህዝቡን አለ፦ እግዚአብሔር ከተማይቱን ሰጥቶአችኋልና ጩሁ።",
    "17": "ከተማይቱም በእርስዋም ያለው ሁሉ ለእግዚአብሔር እርም ይሆናሉ፤ የላክናቸውን መልክተኞች ስለ ሸሸገች ጋለሞታይቱ ረአብ ከእርስዋም ጋር በቤትዋ ውስጥ ያሉ ሁሉ ብቻ በህይወት ይኖራሉ።",
    "18": "እናንተ ግን እርም ካደረጋችሁት በኋላ እርም ከሆነው ነገር ራሳችሁን ጠብቁ፤ እርም ከሆነው አንዳች የወሰዳችሁ እንደ ሆነ የእስራኤልን ሰፈር የተረገመ ታደርጉታላችሁ፥ ታስጨንቁትማላችሁ።",
    "19": "ነገር ግን ብርና ወርቅ ሁሉ የናስና የብረትም እቃ ለእግዚአብሔር የተቀደሰ ይሁን፤ ወደ እግዚአብሔርም ግምጃ ቤት ይግባ።",
    "20": "ህዝቡም ጮሁ፥ ካህናቱም ቀንደ መለከቱን ነፉ፤ ህዝቡም የቀንደ መለከቱን ድምፅ በሰሙ ጊዜ ታላቅ ጩኸት ጮሁ፥ ቅጥሩም ወደቀ፤ ህዝቡም ሁሉ እያንዳንዱ አቅንቶ ወደ ፊቱ ወደ ከተማይቱ ወጣ፥ ከተማይቱንም ወሰዱ።",
    "21": "በከተማይቱም የነበሩትን ሁሉ፥ ወንዱንና ሴቱን፥ ህፃኑንና ሽማግሌውን፥ በሬውንም በጉንም አህያውንም፥ በሰይፍ ስለት ፈፅመው አጠፉ።",
    "22": "ኢያሱም ምድሪቱን የሰለሉ ሁለቱን ሰዎች፦ ወደ ጋለሞታይቱ ቤት ግቡ፥ ከዚያም ሴቲቱንና ያላትን ሁሉ እንደ ማላችሁላት አውጡ አላቸው።",
    "23": "ሰላዮቹም ብላቴናዎች ገብተው ረአብን፥ አባትዋንና እናትዋን፥ ወንድሞችዋንም፥ ያላትንም ሁሉ፥ ቤተ ዘመዶችዋንም ሁሉ አወጡ፤ ከእስራኤልም ሰፈር በውጭ አስቀመጡአቸው።",
    "24": "ከተማይቱንም በእርስዋም የነበረውን ሁሉ በእሳት አቃጠሉ፤ ነገር ግን ብሩንና ወርቁን የናሱንና የብረቱንም እቃ በእግዚአብሔር ግምጃ ቤት አደረጉት።",
    "25": "ኢያሪኮን ሊሰልሉ ኢያሱ የሰደዳቸውንም መልክተኞች ስለ ሸሸገች ጋለሞታይቱን ረአብን፥ የአባትዋንም ቤተ ሰብ፥ ያላትንም ሁሉ ኢያሱ አዳናቸው፤ እርስዋም በእስራኤል መካከል እስከ ዛሬ ድረስ ተቀምጣለች።",
    "26": "በዚያን ጊዜም ኢያሱ፦ ይህችን ከተማ ኢያሪኮን ለመስራት የሚነሳ ሰው በእግዚአብሔር ፊት ርጉም ይሁን፤ መሰረትዋን ሲጀምር በኩር ልጁ ይጥፋ፥ በርዋንም ሲያቆም ታናሹ ልጁ ይጥፋ ብሎ ማለ።",
    "27": "እግዚአብሔርም ከኢያሱ ጋር ነበረ ዝናውም በምድር ሁሉ ላይ ወጣ።"
}