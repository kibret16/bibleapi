{
    "1": "እንዲህም ሆነ፤ በዮርዳኖስ ማዶ በምእራብ በኩል የነበሩት የአሞራውያን ነገስታት ሁሉ፥ በባህሩም አጠገብ የነበሩ የከነአናውያን ነገስት ሁሉ፥ እግዚአብሔር ከእስራኤል ልጆች ፊት የዮርዳኖስን ውሃ እስኪሻገሩት ድረስ እንዳደረቀ በሰሙ ጊዜ፥ ልባቸው ቀለጠ ከእስራኤልም ልጆች የተነሳ ነፍስ ከዚያ ወዲያ አልቀረላቸውም።",
    "2": "በዚያን ጊዜም እግዚአብሔር ኢያሱን፦ የባልጩት መቁረጫ ሰርተህ የእስራኤልን ልጆች ሁለተኛ ጊዜ ግረዛቸው አለው።",
    "3": "ኢያሱም የባልጩት መቁረጫ ሰርቶ የግርዛት ኮረብታ በተባለ ስፍራ የእስራኤልን ልጆች ገረዘ።",
    "4": "ኢያሱ የገረዘበትም ምክንያት ይህ ነው፤ ከግብፅ የወጡት ህዝብ ወንዶች ሰልፈኞች ሁሉ ከግብፅ ከወጡ በኋላ በመንገድ ላይ በምድረ በዳ ሞቱ።",
    "5": "የወጡት ህዝብ ሁሉ ተገርዘው ነበር፤ ነገር ግን ከግብፅ በወጡበት መንገድ በምድረ በዳ የተወለዱት ህዝብ ሁሉ አልተገረዙም ነበር።",
    "6": "እግዚአብሔርም ወተትና ማር የምታፈስሰውን ምድር ለእኛ ይሰጠን ዘንድ ለአባቶቻቸው የማለላቸውን ምድር እንዳያሳያቸው የማለላቸው፥ ከግብፅ የወጡ የእግዚአብሔርንም ቃል ያልሰሙ፥ እነዚያ ሰልፈኞች ሁሉ እስኪጠፉ ድረስ የእስራኤል ልጆች አርባ አመት በምድረ በዳ ይሄዱ ነበር።",
    "7": "ልጆቻቸውን በእነርሱ ፋንታ አስነሳ፥ እነዚህንም ኢያሱ ገረዛቸው፤ በመንገድ ሳሉ ስላልገረዙአቸው ሸለፈታሞች ነበሩና።",
    "8": "ህዝቡም ሁሉ ፈፅመው በተገረዙ ጊዜ እስኪድኑ ድረስ በሰፈር ውስጥ በየስፍራቸው ተቀመጡ።",
    "9": "እግዚአብሔርም ኢያሱን፦ ዛሬ የግብፅን ነውር ከእናንተ ላይ አንከባልያለሁ አለው፤ ስለዚህ የዚያ ስፍራ ስም እስከ ዛሬ ድረስ ጌልገላ ተብሎ ተጠራ።",
    "10": "የእስራኤልም ልጆች በጌልገላ ሰፈሩ፤ ከወሩም በአስራ አራተኛው ቀን በመሸ ጊዜ በኢያሪኮ ሜዳ ፋሲካ አደረጉ።",
    "11": "ከፋሲካውም በኋላ በነጋው የምድሪቱን ፍሬ የቂጣ እንጎቻ ቆሎም በዚያው ቀን በሉ።",
    "12": "በነጋውም ከምድሪቱ ፍሬ ከበሉ በኋላ መናው ቀረ፤ ከዚያም በኋላ ለእስራኤል ልጆች መና አልመጣላቸውም፤ ነገር ግን በዚያው አመት የከነአንን ምድር ፍሬ በሉ።",
    "13": "እንዲህም ሆነ፤ ኢያሱ በኢያሪኮ አጠገብ ሳለ አይኑን አንስቶ ተመለከተ፥ እነሆም፥ የተመዘዘ ሰይፍ በእጁ የያዘ ሰው በፊቱ ቆሞ ነበር፤ ኢያሱም ወደ እርሱ ቀርቦ፦ ከእኛ ወገን ወይስ ከጠላቶቻችን ወገን ነህን? አለው።",
    "14": "እርሱም፦ አይደለሁም፤ እኔ የእግዚአብሔር ሰራዊት አለቃ ሆኜ አሁን መጥቼአለሁ አለ። ኢያሱም ወደ ምድር በግምባሩ ተደፍቶ ሰገደና፦ ጌታዬ ለባርያው የሚነግረው ምንድር ነው? አለው።",
    "15": "የእግዚአብሔርም ሰራዊት አለቃ ኢያሱን፦ አንተ የቆምህበት ስፍራ የተቀደሰ ነውና ጫማህን ከእግርህ አውልቅ አለው። ኢያሱም እንዲሁ አደረገ።"
}