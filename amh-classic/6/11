{
    "1": "እንዲህም ሆነ፤ የአሶር ንጉስ ኢያቢስ ይህን በሰማ ጊዜ ወደ ማዶን ንጉስ ወደ ዮባብ፥ ወደ ሺምሮንም ንጉስ፥ ወደ አዚፍም ንጉስ፥",
    "2": "በሰሜንም በተራራማው አገር፥ በኪኔሬትም ደቡብ በአረባ፥ በቆላውም፥ በምእራብም በኩል ባለ በዶር ኮረብታ ወደ ነበሩ ነገስታት፥",
    "3": "በምስራቅና በምእራብም ወዳለው ወደ ከነአናዊው፥ ወደ አሞራዊውም፥ ወደ ኬጢያዊውም፥ ወደ ፌርዛዊውም፥ በተራራማውም አገር ወዳለው ወደ ኢያቡሳዊው፥ ከአርሞንኤምም በታች በምፅጳ ወዳለው ወደ ኤዊያዊው ላከ።",
    "4": "እነዚህም ከሰራዊቶቻቸው ሁሉ ከእጅግም ብዙ ፈረሰኞችና ሰረገሎች ጋር ወጡ፤ በባህር ዳርም እንዳለ አሸዋ ብዙ ህዝብ ነበረ።",
    "5": "እነዚህም ነገስታት ሁሉ ተሰብስበው እስራኤልን ለመውጋት መጥተው በማሮን ውሃ አጠገብ አንድ ሆነው ሰፈሩ።",
    "6": "እግዚአብሔርም ኢያሱን፦ ነገ በዚህ ጊዜ ሁሉን እንደ ሞቱ አድርጌ በእስራኤል እጅ አሳልፌ እሰጣቸዋለሁና አትፍራቸው፤ የፈረሶቻቸውንም ቋንጃ ትቆርጣለህ፥ ሰረገሎቻቸውንም በእሳት ታቃጥላለህ አለው።",
    "7": "ኢያሱም ከሰልፈኞቹ ሁሉ ጋር በድንገት ወደ ማሮን ውሃ መጣባቸው፥ ወደቀባቸውም።",
    "8": "እግዚአብሔርም በእስራኤል እጅ አሳልፎ ሰጣቸው፤ መቱአቸውም፥ ወደ ታላቂቱም ሲዶና፥ ወደ ማሴሮንም፥ በምስራቅም በኩል ወዳለው ወደ ምፅጳ ሸለቆ አሳደዱአቸው፤ ማንንም ሳያስቀሩ መቱአቸው።",
    "9": "ኢያሱም እግዚአብሔር እንዳዘዘው አደረገባቸው፤ የፈረሶቻቸውንም ቋንጃ ቆረጠ፥ ሰረገሎቻቸውንም በእሳት አቃጠለ።",
    "10": "በዚያን ጊዜም ኢያሱ ተመልሶ አሶርን ያዘ፥ ንጉስዋንም በሰይፍ ገደለ፤ አሶርም አስቀድሞ የእነዚህ መንግስታት ዋና ከተማ ነበረች።",
    "11": "በእርስዋም ያሉትን ነፍሳት ሁሉ በሰይፍ ስለት ገደሉ፥ ፈፅመውም አጠፉአቸው፤ እስትንፋስ ያለውንም አላስቀሩም አሶርንም በእሳት አቃጠላት።",
    "12": "የእግዚአብሔርም ባርያ ሙሴ እንዳዘዘው፥ ኢያሱ የእነዚህን ነገስታት ከተሞች ሁሉ፥ ነገስታቶቻቸውንም ሁሉ ያዘ፥ በሰይፍም ስለት መታቸው፥ ፈፅሞም አጠፋቸው።",
    "13": "እስራኤልም በኮረብቶቹ ላይ የነበሩትን ከተሞች ሁሉ አላቃጠሉም፤ ነገር ግን እስራኤል አሶርን ብቻ አቃጠሉአት።",
    "14": "የእስራኤልም ልጆች የእነዚህን ከተሞች ምርኮ ሁሉ ከብቶቹንም ለራሳቸው ዘረፉ፤ ሰዎቹን ሁሉ ግን እስኪጠፉ ድረስ በሰይፍ ስለት መቱአቸው፥ እስትንፋስ ያለውንም ሁሉ አላስቀሩም።",
    "15": "እግዚአብሔርም ባርያውን ሙሴን እንዳዘዘው እንዲሁ ሙሴ ኢያሱን አዝዞት ነበር፥ ኢያሱም እንዲሁ አደረገ፤ እግዚአብሔር ሙሴን ካዘዘው ሁሉ ምንም አላስቀረም።",
    "16": "ኢያሱም ያን ምድር ሁሉ፥ ተራራማውን፥ ደቡቡንም ሁሉ፥ የጎሶምንም ምድር ሁሉ፥ ቆላውንም፥ አረባንም፥ የእስራኤልንም ተራራማውንና ቆላውን ያዘ፥",
    "17": "እስከ ሴይርም ከሚያወጣው ወና ከሆነው ተራራ ጀምሮ ከአርሞንኤም ተራራ በታች በሊባኖስም ሸለቆ ውስጥ እስካለው እስከ በአልጋድ ድረስ፤ ነገስታቶቻቸውንም ሁሉ ይዞ መታቸው፥ ገደላቸውም።",
    "18": "ኢያሱም ብዙ ዘመን ከእነዚህ ነገስታት ሁሉ ጋር ይዋጋ ነበር።",
    "19": "በገባኦን ከሚኖሩ ከኤዊያውያን በቀር ከእስራኤል ልጆች ጋር እርቅ ያደረገች አንዲት ከተማ አልነበረችም፤ ሁሉን በሰልፍ ያዙ።",
    "20": "እግዚአብሔር ሙሴን እንዳዘዘ፥ ያጠፉአቸው ዘንድ ሞገስንም እንዳያገኙ ፈፅመውም እንዲያጠፉአቸው፥ ከእስራኤል ጋር ይጋጠሙ ዘንድ ልባቸውን እንዲያደነድኑ ከእግዚአብሔር ዘንድ ሆነ።",
    "21": "በዚያን ጊዜም ኢያሱ መጣ፥ ከተራራማውም አገር ከኬብሮንም ከዳቤርም ከአናብም ከእስራኤልም ተራራማ ሁሉ ከይሁዳም ተራራማ ሁሉ የኤናቅን ልጆች ገደለ፤ ኢያሱም ከከተሞቻቸው ጋር ፈፅሞ አጠፋቸው።",
    "22": "በጋዛ በጌትም በአዛጦንም ጥቂቶች ቀሩ እንጂ በእስራኤል ልጆች ምድር ከኤናቅ ልጆች ማንም አልቀረም።",
    "23": "እግዚአብሔርም ለሙሴ እንደ ነገረው ሁሉ ኢያሱ ምድሪቱን ሁሉ ያዘ፤ ኢያሱም ለእስራኤል እንደ ክፍላቸውና እንደ ነገዳቸው ርስት አድርጎ ምድሪቱን ሰጣቸው፤ ምድሪቱም ከሰልፍ አረፈች።"
}