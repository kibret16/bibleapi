{
    "1": "እንዲህም ሆነ፤ ህዝቡ ሁሉ ዮርዳኖስን ፈፅመው በተሻገሩ ጊዜ እግዚአብሔርም ኢያሱን፦",
    "2": "ከህዝቡ ከየነገዱ አንድ አንድ ሰው፥ አስራ ሁለት ሰዎች ምረጥና፦",
    "3": "በዮርዳኖስ መካከል የካህናት እግር ከቆመበት ስፍራ አስራ ሁለት ድንጋዮች አንሱ፤ ተሸክማችሁም በዚህ ሌሊት በምታድሩበት ስፍራ አኑሩአቸው ብለህ እዘዛቸው አለው።",
    "4": "ኢያሱም ከየነገዱ አንድ አንድ ሰው፥ ከእስራኤል ልጆች ያዘጋጃቸውን አስራ ሁለት ሰዎች ጠራ።",
    "5": "ኢያሱም አላቸው፦ በአምላካችሁ በእግዚአብሔር ታቦት ፊት ወደ ዮርዳኖስ መካከል እለፉ፤ ከእናንተም ሰው ሁሉ በእስራኤል ልጆች ነገድ ቁጥር በጫንቃው ላይ አንድ አንድ ድንጋይ ከዚያ ይሸከም።",
    "6": "ይህም በመካከላችሁ ምልክት ይሆናል፤ ልጆቻችሁም በሚመጣው ዘመን፦ የእነዚህ ድንጋዮች ነገር ምንድር ነው? ብለው ሲጠይቁአችሁ፥",
    "7": "እናንተ፦ በእግዚአብሔር ቃል ኪዳን ታቦት ፊት የዮርዳኖስ ውሃ ስለተቋረጠ ነው፤ ዮርዳኖስን በተሻገረ ጊዜ የዮርዳኖስ ውሃ ተቋረጠ፥ እነዚህም ድንጋዮች ለእስራኤል ልጆች ለዘላለም መታሰቢያ ይሆናሉ ትሉአቸዋላችሁ።",
    "8": "የእስራኤልም ልጆች ኢያሱ እንዳዘዘ አደረጉ፤ እግዚአብሔርም ኢያሱን እንደ ተናገረው በእስራኤል ነገድ ቁጥር ከዮርኖስ መካከል አስራ ሁለት ድንጋዮች አንስተው ወደሚያድሩበት ስፍራ ወሰዱ፥ በዚያም አኖሩአቸው።",
    "9": "ኢያሱም የቃል ኪዳኑን ታቦት የተሸከሙ ካህናት እግሮች በቆሙበት ስፍራ በዮርዳኖስ መካከል ሌሎችን አስራ ሁለት ድንጋዮች ተከለ፤ እስከ ዛሬም ድረስ በዚያ አሉ።",
    "10": "ሙሴም ኢያሱን እንዳዘዘው ሁሉ፥ እግዚአብሔር ኢያሱን ለህዝቡ እንዲነግር ያዘዘው ነገር ሁሉ እስኪፈፀም ድረስ ታቦቱን የተሸከሙ ካህናት በዮርዳኖስ መካከል ቆመው ነበርና፤ ህዝቡም ፈጥነው ተሻገሩ።",
    "11": "ህዝቡም ሁሉ ፈፅመው በተሻገሩ ጊዜ፥ ህዝቡ እያዩ የእግዚአብሔር ታቦትና ካህናቱ ተሻገሩ።",
    "12": "ሙሴም እንዳዘዛቸው የሮቤል ልጆች፥ የጋድም ልጆች፥ የምናሴም ነገድ እኩሌታ ተሰልፈው በእስራኤል ልጆች ፊት ተሻገሩ።",
    "13": "አርባ ሺህ ያህል ሰዎች ጋሻና ጦራቸውን ይዘው ለሰልፍ በእግዚአብሔር ፊት ወደ ኢያሪኮ ሜዳ ተሻገሩ።",
    "14": "በዚያም ቀን እግዚአብሔር ኢያሱን በእስራኤል ሁሉ ፊት ከፍ አደረገው ፤ሙሴንም እንደ ፈሩ በእድሜው ሁሉ ፈሩት።",
    "15-16": "እግዚአብሔርም ኢያሱን፦ የምስክሩን ታቦት የሚሸከሙትን ካህናት ከዮርዳኖስ እንዲወጡ እዘዝ ብሎ ተናገረው።",
    "17": "ኢያሱም ካህናትን፦ ከዮርዳኖስ ውጡ ብሎ አዘዛቸው።",
    "18": "የእግዚአብሔርንም የቃል ኪዳኑን ታቦት የተሸከሙ ካህናት ከዮርዳኖስ መካከል በወጡ ጊዜ፥ የካህናቱም እግር ጫማ ደረቅ መሬት መርገጥ በጀመረ ጊዜ፥ የዮርዳኖስ ውሃ ወደ ስፍራው ተመለሰ፥ ቀድሞም እንደ ነበረ በዳሩ ሁሉ ላይ ሄደ።",
    "19": "ህዝቡም በመጀመሪያው ወር በአስረኛው ቀን ከዮርዳኖስ ወጡ፥ በኢያሪኮም ዳርቻ በምስራቅ በኩል በጌልገላ ሰፈሩ።",
    "20": "ከዮርዳኖስም ውስጥ የወሰዱአቸውን እነዚያን አስራ ሁለቱን ድንጋዮች ኢያሱ በጌልገላ አቆማቸው።",
    "21": "ለእስራኤልም ልጆች እንዲህ ብሎ ተናገራቸው፦ በሚመጣው ዘመን ልጆቻችሁ አባቶቻቸውን፦ እነዚህ ድንጋዮች ምንድር ናቸው? ብለው ሲጠይቁ፥",
    "22": "ለልጆቻችሁ እንዲህ ብላችሁ ታስታውቃላችሁ፦ እስራኤል ይህን ዮርዳኖስን በደረቅ ተሻገረ፤",
    "23": "እስክንሻገር ድረስ አምላካችሁ የኤርትራን ባህር ከፊታችን እንዳደረቀ እንዲሁ እስክትሻገሩ ድረስ አምላካችሁ እግዚአብሔር የዮርዳኖስን ውሃ ከፊታችሁ አደረቀ።",
    "24": "ይኸውም የእግዚአብሔር እጅ ጠንካራ እንደ ሆነች የምድር አህዛብ ሁሉ እንዲያውቁ አምላካችሁንም እግዚአብሔርን ለዘላለሙ እንድትፈሩ ነው፡፡"
}