{
    "1": "ኢያሱም ሸመገለ በእድሜም አረጀ እግዚአብሔርም አለው፦ አንተ ሸመገልህ፥ በእድሜህም አረጀህ፤ ያልተወረሰች እጅግ ብዙ ምድር ገና ቀርታለች፤",
    "2": "የቀረችውም ምድር ይህች ናት፥ የፍልስጥኤማውያንና የጌሹራውያን አገር ሁሉ፥",
    "3": "በግብፅ ፊት ካለው ከሺሆር ወንዝ ጀምሮ በሰሜን በኩል እስካለችው የከነአናውያን ሆና እስከ ተቆጠረችው እስከ አቃሮን ዳርቻ ድረስ፥ የጋዛ፥ የአዛጦን፥ የአስቀሎና፥ የጌት፥ የአቃሮን፥ አምስቱ የፍልስጥኤማውያን መኳንንት፥",
    "4": "በደቡብም በኩል የኤዋውያን፥ የከነአናውያን ምድር ሁሉ፥ ለሲዶናውያንም የምትሆን መአራ እስከ አሞራውያን ዳርቻ እስከ አፌቅ ድረስ፥",
    "5": "የጌባላውያውንም ምድር፥ በምስራቅም በኩል ከአርሞንኤም ተራራ በታች ካለችው በአልጋድ ጀምሮ እስከ ሃማት መግቢያ ድረስ ያለችው ሊባኖስ ሁሉ፥",
    "6": "በተራራማውም አገር የሚኖሩትን ሁሉ ከሊባኖስ ጀምሮ እስከ ማሴሮን ድረስ ሲዶናውያን ሁሉ፤ እነዚህን ከእስራኤል ልጆች ፊት አባርራቸዋለሁ፤ እንዳዘዝሁህም ምድራቸውን ለእስራኤል ርስት አድርገህ አካፍላቸው።",
    "7": "አሁንም ይህን ምድር ለዘጠኙ ነገድ ለምናሴም ነገድ እኩሌታ ርስት አድርገህ ክፈለው።",
    "8": "የእግዚአብሔር ባርያ ሙሴ እንደ ሰጣቸው ከእርሱ ከምናሴ ጋር የሮቤልና የጋድ ልጆች በምስራቅ በኩል በዮርዳኖስ ማዶ ሙሴ የሰጣቸውን ርስታቸውን ተቀበሉ።",
    "9": "በአርኖን ሸለቆ ዳር ካለችው ከአሮኤር፥ በሸለቆውም መካከል ካለችው ከተማ ጀምሮ የሜድባን ሜዳ ሁሉ እስከ ዲቦን ድረስ፥",
    "10": "በሃሴቦንም የነገሰ የአሞራውያን ንጉስ የሴዎን ከተሞች ሁሉ እስከ አሞን ልጆች ዳርቻ ድረስ፥",
    "11": "ገለአድንም፥ የጌሹራውያንንና የማእካታውያንን ዳርቻ ሁሉ፥ የአርሞንኤምንም ተራራ ሁሉ፥",
    "12": "ባሳንንም ሁሉ እስከ ሰልካ ድረስ፥ በባሳን የነበረውን በአስታሮትና በኤድራይ የነገሰውን የአግን መንግስት ሁሉ እርሱም ከራፋይም የቀረ ነበረ፤ እነዚህንም ሙሴ መታቸው አወጣቸውም።",
    "13": "የእስራኤል ልጆች ግን ጌሹራውያንንና ማእካታውያንን አላወጡም፤ እስከ ዛሬም ድረስ ጌሹርና ማእካት በእስራኤል መካከል ይኖራሉ።",
    "14": "ለሌዊ ነገድ ግን ርስት አልሰጠም፤ ለእስራኤል አምላክ ለእግዚአብሔር የቀረበው በእሳት የተደረገ መስዋእት ርስታቸው ነው፥ እርሱ እንደ ተናገራቸው።",
    "15": "ሙሴም ለሮቤል ልጆች ነገድ በየወገናቸው ርስትን ሰጣቸው።",
    "16": "ድንበራቸውም በአርኖን ሸለቆ ዳር ካለችው ከአሮኤር ጀምሮ በሸለቆው መካከል ያለችው ከተማ፥ የሜድባ ሜዳ ሁሉ፥",
    "17": "ሃሴቦንም፥ በሜዳውም ያሉት ከተሞችዋ ሁሉ፥ ዲቦን፥ ባሞትበአል፥",
    "18": "ቤትበአልምኦን፥ ያሃፅ፥ ቅዴሞት፥",
    "19": "ሜፍአት፥ ቂርያታይም፥ ሴባማ፥ በሸለቆውም ተራራ ያለችው ፄሬትሻሃር፥",
    "20": "ቤተ ፌጎር፥ ከፈስጋ ተራራ በታች ያለው ምድር፥ ቤትየሺሞት፥",
    "21": "የሜዳውም ከተሞች ሁሉ፥ በሃሴቦንም የነገሰው የአሞራውያን ንጉስ የሴዎን መንግስት ሁሉ ነበረ፤ ሙሴም እርሱንና በምድሪቱ የተቀመጡትን የሴዎንን መሳፍንት፥ የምድያምን አለቆች ኤዊን፥ ሮቆምን፥ ሱርን፥ ሁርን፥ ሪባን መታቸው።",
    "22": "ከገደሉአቸውም ሰዎች ጋር የእስራኤል ልጆች ምዋርተኛውን የቢኦርን ልጅ በለአምን በሰይፍ ገደሉት።",
    "23": "የሮቤልም ልጆች ድንበር የዮርዳኖስ ወንዝና ዳርቻው ነበረ። የሮቤል ልጆች ርስት ከተሞቻቸውም መንደሮቻቸውም በየወገኖቻቸው ይህ ነበረ።",
    "24": "ሙሴም ለጋድ ነገድ ለጋድም ልጆች በየወገኖቻቸው ርስት አድርጎ ሰጣቸው።",
    "25": "ድንበራቸውም ኢያዜርና የገለአድ ከተሞች ሁሉ፥ የአሞንም ልጆች ምድር እኩሌታ በረባት ፊት እስካለችው እስከ አሮኤር ድረስ፥",
    "26": "ከሃሴቦን ጀምሮ እስከ ራማት ምፅጴ፥ እስከ ብጦኒም ድረስ፥ ከመሃናይም ጀምሮ እስከ ዳቤር ዳርቻ ድረስ፥",
    "27": "በሸለቆውም ቤትሃራም፥ ቤትኒምራ፥ ሱኮት፥ ፃፎን፥ የሃሴቦን ንጉስ የሴዎን መንግስት ቅሬታ ነበረ። ድንበሩም ዮርዳኖስና በምስራቅ በኩል ባለው በዮርዳኖስ ማዶ የኪኔሬት ባህር ወዲያኛው ዳርቻ ነበር።",
    "28": "የጋድ ልጆች ርስት ከተሞቻቸውም መንደሮቻቸውም በየወገኖቻቸው ይህ ነበረ።",
    "29": "ሙሴም ለምናሴ ነገድ እኩሌታ ርስት ሰጣቸው፤ ለምናሴም ልጆች ነገድ እኩሌታ በየወገኖቻቸው ይህ ነበረ።",
    "30": "ድንበራቸውም ከመሃናይም ጀምሮ የባሳን ንጉስ የአግ መንግስት፥ ባሳን ሁሉ፥ በባሳንም ያሉት የኢያእር መንደሮች ሁሉ ስድሳው ከተሞች፥ የገለአድም እኩሌታ፥",
    "31": "በባሳንም ያሉት የአግ መንግስት ከተሞች፥ አስታሮትና ኤድራይ ነበረ። እነዚህም ለምናሴ ልጅ ለማኪር ልጆች ሆኑ፤ ለማኪር ልጆች እኩሌታ በየወገኖቻቸው ይህ ነበረ።",
    "32": "ሙሴ በምስራቅ በኩል በኢያሪኮ አንፃር በዮርዳኖስ ማዶ በሞአብ ሜዳ ሳለ የከፈለው ርስት ይህ ነው።",
    "33": "ለሌዊ ነገድ ግን ሙሴ ርስት አልሰጠም፤ የእስራኤል አምላክ እግዚአብሔር እንዳላቸው ርስታቸው እርሱ ነው።"
}