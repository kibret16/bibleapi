{
    "1": "የእስራኤል ልጆች ማህበር ሁሉ በሴሎ ተሰበሰቡ፥ በዚያም የመገናኛውን ድንኳን ተከሉ፤ ምድሩም ፀጥ ብሎ ተገዛላቸው።",
    "2": "ከእስራኤልም ልጆች ርስት ያልተካፈሉ ሰባት ነገድ ቀርተው ነበር።",
    "3": "ኢያሱም የእስራኤልን ልጆች አላቸው፦ የአባቶቻችሁ አምላክ እግዚአብሔር የሰጣችሁን ምድር ትወርሱ ዘንድ እስከ መቼ ለመግባት ቸል ትላላችሁ?",
    "4": "ከየነገዱ ሁሉ ሶስት ሶስት ሰዎች ምረጡ፥ እኔም እልካቸዋለሁ፤ ተነስተውም አገሩን ይዞራሉ፥ እንደ ርስታቸውም መጠን ይፅፉታል ወደ እኔም ይመለሳሉ።",
    "5": "በሰባትም ክፍል ይከፍሉታል ይሁዳ በደቡብ በኩል በዳርቻው ውስጥ ይቀመጣል፤ የዮሴፍ ወገኖች በሰሜን በኩል በዳርቻው ውስጥ ይቀመጣሉ።",
    "6": "እናንተም ምድሩን በሰባት ክፍል ፃፉት፥ የፃፋችሁትንም ወዲህ አምጡልኝ፤ በአምላካችንም በእግዚአብሔር ፊት በዚህ እጣ አጣጥላችኋለሁ።",
    "7": "ነገር ግን የእግዚአብሔር ክህነት ርስታቸው ነውና ለሌዋውያን በመካከላችሁ እድል ፈንታ የላቸውም፤ ጋድም ሮቤልም የምናሴም ነገድ እኩሌታ በዮርዳኖስ ማዶ በምስራቅ በኩል የእግዚአብሔር ባርያ ሙሴ የሰጣቸውን ርስታቸውን ተቀብለዋል።",
    "8": "ሰዎችም ተነስተው ሄዱ፤ ኢያሱም ምድሩን ሊፅፉ የሄዱትን፦ ሂዱ፥ ምድሩንም ዞራችሁ ፃፉት፥ ወደ እኔም ተመለሱ፤ በዚህም በሴሎ በእግዚአብሔር ፊት እጣ አጣጥላችኋለሁ ብሎ አዘዛቸው።",
    "9": "ሰዎቹም ሄደው ምድሩን ዞሩ፥ እንደ ከተሞችም በሰባት ክፍል ከፈሉት፥ በመፅሃፍም ፃፉት ኢያሱም ወደ ሰፈረበት ወደ ሴሎ ተመለሱ።",
    "10": "ኢያሱም በእግዚአብሔር ፊት በሴሎ እጣ አጣጣላቸው በዚያም ኢያሱ ለእስራኤል ልጆች እንደ ክፍሎቻቸው ምድሩን ከፈለ።",
    "11": "የብንያምም ልጆች ነገድ እጣ በየወገኖቻቸው ወጣ፤ የእጣቸውም ዳርቻ በይሁዳ ልጆችና በዮሴፍ ልጆች መካከል ወጣ።",
    "12": "በሰሜን በኩል ድንበራቸው ከዮርዳኖስ ጀመረ፤ ድንበሩም ወደ ኢያሪኮ ወደ ሰሜን ወገን ወጣ፥ ከዚያም በተራራማው አገር ወደ ምእራብ ወጣ፥ መውጫውም በቤትአዌን ምድረ በዳ ነበረ።",
    "13": "ድንበሩም ከዚያ በደቡብ በኩል ቤቴል ወደምትባል ወደ ሎዛ አለፈ፤ ድንበሩም በታችኛው ቤትሆሮን በደቡብ በኩል ባለው ተራራ ወደ አጣሮትአዳር ወረደ።",
    "14": "ድንበሩም ወደ ምእራብ ሄደ፥ በቤትሆሮንም ፊት ለፊት ካለው ተራራ ወደ ደቡብ ዞረ፤ መውጫውም ቂርያትይአሪም በምትባል በይሁዳ ልጆች ከተማ በቂርያትበአል ነበረ፤ ይህ የምእራቡ ዳርቻ ነበረ።",
    "15": "የደቡብም ዳርቻ ከቂርያትይአሪም መጨረሻ ነበረ፤ ድንበሩም በምእራብ በኩል ወደ ነፍቶ ውሃ ምንጭ ወጣ።",
    "16": "ድንበሩም በሄኖም ልጅ ሸለቆ ፊት ለፊት ወዳለው ተራራ መጨረሻ ወረደ፥ እርሱም በራፋይም ሸሰቆ በሰሜን በኩል ነው፤ ወደ ሄኖም ሸለቆ ወደ ኢያቡስ ዳር በደቡብ በኩል ወረደ፥ ወደ አይንሮጌልም ወረደ።",
    "17": "ወደ ሰሜንም አለፈ በቤትሳሚስ ምንጭ ላይ ወጣ፥ በአዱሚም አቀበት ፊት ለፊት ወዳለው ወደ ጌሊሎት ደረሰ፤ ወደ ሮቤልም ልጅ ወደ ቦሃን ድንጋይ ወረደ፤",
    "18": "በሰሜንም ወገን ወደ አረባ አጠገብ አለፈ፥ ወደ አረባም ወረደ፤",
    "19": "ድንበሩም ወደ ቤትሆግላ ወደ ሰሜን ወገን አለፈ፤ መውጫውም በዮርዳኖስ መጨረሻ በደቡብ በኩል ባለው በጨው ባህር ልሳን አጠገብ ነበረ ይህ የደቡቡ ዳርቻ ነበረ።",
    "20": "በምስራቅም በኩል ድንበሩ ዮርዳኖስ ነበረ። ይህ በዙርያቸው ዳርቻ በየወገኖቻቸው የብንያም ልጆች ርስት ነበረ።",
    "21": "የብንያምም ልጆች ነገድ ከተሞች በየወገኖቻቸው እነዚህ ነበሩ፤ ኢያሪኮ፥ ቤትሆግላ፥ አመቀፂፅ፥",
    "22": "ቤትአረባ፥ ዘማራይም፥ ቤቴል፥",
    "23-24": "አዊም፥ ፋራ፥ ኤፍራታ፥ ክፊርአሞናይ፥ ኦፍኒ፥ ጋባ፤ አስራ ሁለት ከተሞችና መንደሮቻቸው።",
    "25": "ገባኦን፥ ራማ፥ ብኤሮት፥",
    "26": "ምፅጳ፥ ከፊራ፥ አሞቂ፥",
    "27": "ሬቄም፥ ይርጵኤል፥ ተርአላ፥ ፄላ፥ ኤሌፍ፥ ኢየሩሳሌም የምትባል የኢያቡስ ከተማ፥ ቂርያትጊብአት፤ አስራ ሶስት ከተሞችና መንደሮቻቸው። የብንያም ልጆች ርስት በየወገኖቻቸው ይህ ነበረ።"
}