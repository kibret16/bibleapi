{
    "1": "በዚያን ጊዜም ኢያሱ የሮቤልን ልጆችና የጋድን ልጆች የምናሴንም ነገድ እኩሌታ ጠርቶ እንዲህ አላቸው፦",
    "2": "የእግዚአብሔር ባርያ ሙሴ ያዘዛችሁን ሁሉ ጠብቃችኋል፥ እኔም ላዘዝኋችሁ ነገር ሁሉ ታዝዛችኋል",
    "3": "ይህንም ያህል ብዙ ጊዜ እስከ ዛሬ ድረስ ወንድሞቻችሁን አልተዋችሁም፥ የአምላካችሁንም የእግዚአብሔርን ትእዛዝ ጠብቃችኋል።",
    "4": "አሁንም አምላካችሁ እግዚአብሔር እንደ ተናገራቸው ወንድሞቻችሁን አሳርፎአቸዋል፤ አሁን እንግዲህ ተመለሱ፥ ወደ ቤታችሁና የእግዚአብሔር ባርያ ሙሴ በዮርዳኖስ ማዶ ወደ ሰጣችሁ ወደ ርስታችሁ ምድር ሂዱ።",
    "5": "ብቻ የእግዚአብሔር ባርያ ሙሴ ያዘዛችሁን ትእዛዙንና ህጉን ታደርጉ ዘንድ፥ አምላካችሁን እግዚአብሔርን ትወድዱ ዘንድ፥ መንገዱንም ሁሉ ትሄዱ ዘንድ፥ ትእዛዙንም ትጠብቁ ዘንድ፥ ከእርሱም ጋር ትጠጉ ዘንድ፥ በፍፁምም ልባችሁ በፍፁምም ነፍሳችሁ ታመልኩ ዘንድ እጅግ ተጠንቀቁ።",
    "6": "ኢያሱም መረቃቸው፥ ሰደዳቸውም፤ ወደ ቤታቸውም ሄዱ።",
    "7": "ለምናሴም ነገድ እኩሌታ ሙሴ በባሳን ውስጥ ርስት ሰጥቶአቸው ነበር ለቀረው ለእኩሌታው ግን ኢያሱ በዮርዳኖስ ማዶ በምእራብ ወገን በወንድሞቻቸው መካከል ርስት ሰጣቸው። ኢያሱም ወደ ቤታቸው በሰደዳቸው ጊዜ እንዲህ ብሎ መረቃቸው፦",
    "8": "በብዙ ብልጥግና በእጅግም ብዙ ከብት፥ በብርም፥ በወርቅም፥ በናስም፥ በብረትም፥ በእጅግም ብዙ ልብስ ወደ ቤታችሁ ተመለሱ፤ የጠላቶቻችሁንም ምርኮ ከወንድሞቻችሁ ጋር ተካፈሉ።",
    "9": "የሮቤልም ልጆች የጋድም ልጆች የምናሴም ነገድ እኩሌታ ሄዱ፤ በሙሴም እጅ በተሰጠ በእግዚአብሔር ትእዛዝ ወደ ተቀበሉአት ወደ ርስታቸው ወደ ገለአድ ምድር ይገቡ ዘንድ በከነአን ምድር ካለችው ከሴሎ ከእስራኤል ልጆች ዘንድ ተመለሱ።",
    "10": "በከነአን ምድር ወዳለው ወደ ዮርዳኖስ አቅራቢያም በመጡ ጊዜ የሮቤል ልጆችና የጋድ ልጆች የምናሴም ነገድ እኩሌታ በዚያ በዮርዳኖስ አጠገብ ታላቅ መሰዊያ ሰሩ።",
    "11": "ለእስራኤልም ልጆች፦ እነሆ፥ በከነአን ምድር ዳርቻ በዮርዳኖስ አጠገብ ባለው ግዛት፥ የእስራኤል ልጆች ባሉበት ወገን፥ የሮቤል ልጆችና የጋድ ልጆች የምናሴም ነገድ እኩሌታ መሰዊያ ሰርተዋል የሚል ወሬ ደረሰላቸው።",
    "12": "የእስራኤልም ልጆች ይህን በሰሙ ጊዜ የእስራኤል ልጆች ማህበር ሁሉ ወጥተው እነርሱን ሊዋጉ በሴሎ ተሰበሰቡ።",
    "13": "የእስራኤልም ልጆች በገለአድ ምድር ወዳሉት ወደ ሮቤል ልጆችና ወደ ጋድ ልጆች ወደ ምናሴም ነገድ እኩሌታ የካህኑን የአልአዛርን ልጅ ፊንሃስን ላኩ።",
    "14": "ከእርሱም ጋር አስር አለቆች ነበሩ፥ ከእስራኤል ከየነገዱ ሁሉ አንድ አንድ የአባቶች ቤት አለቃ፤ እያንዳንዱም በእስራኤል አእላፋት መካከል የእየአባቶቻቸው ቤት አለቃ ነበረ።",
    "15": "በገለአድም ምድር ወዳሉት ወደ ሮቤል ልጆችና ወደ ጋድ ልጆች ወደ ምናሴም ነገድ እኩሌታ መጡ፥ እንዲህም ብለው ተናገሩአቸው፦",
    "16": "የእግዚአብሔር ማህበር ሁሉ የሚለው ይህ ነው፦ ይህ በእስራኤል አምላክ ላይ ያደረጋችሁት ሃጢአት ምንድር ነው? ዛሬ እግዚአብሔርን ከመከተል ተመልሳችኋል፤ ዛሬም መሰዊያ በመስራታችሁ በእግዚአብሔር ላይ አምፃችኋል።",
    "17": "እኛ እስከ ዛሬ ድረስ ከእርሱ ያልነፃንበት የፌጎር ሃጢአት ጥቂት ነውን? በእግዚአብሔር ማህበር ላይ መቅሰፍት ወረደ።",
    "18": "እናንተ ዛሬ እግዚአብሔርን ከመከተል ትመለሳላችሁን? ዛሬ በእግዚአብሔር ላይ ብታምፁ ነገ በእስራኤል ማህበር ሁሉ ላይ ይቆጣል።",
    "19": "ነገር ግን የርስታችሁ ምድር የረከሰ ቢመስላችሁ የእግዚአብሔር ማደሪያ ወደሚቀመጥበት ወደ እግዚአብሔር ርስት ምድር አልፋችሁ በመካከላችን ውረሱ፤ ከአምላካችንም ከእግዚአብሔር መሰዊያ ሌላ ለእናንተ መሰዊያ በመስራታችሁ በእግዚአብሔርና በእኛ ላይ አታምፁ።",
    "20": "የዛራ ልጅ አካን እርም ነገር በመውሰድ ሃጢአትን ስለ ሰራ በእስራኤል ማህበር ሁሉ ላይ ቁጣ አልወረደምን? እርሱም በሃጢአቱ ብቻውን አልሞተም።",
    "21": "የሮቤል ልጆችና የጋድ ልጆች የምናሴም ነገድ እኩሌታ ለእስራኤል አእላፋት አለቆች እንዲህ ብለው መለሱላቸው፦",
    "22": "የአማልክት አምላክ እግዚአብሔር፥ የአማልክት አምላክ እግዚአብሔር እርሱ አውቆታል፥ እስራኤልም ያውቀዋል፤ በእግዚአብሔር ላይ አምፀንና ተላልፈን እንደ ሆነ ዛሬ አታድነን፤",
    "23": "እግዚአብሔርን ከመከተል እንድንመለስ፥ የሚቃጠለውን መስዋእትና የእህል ቁርባን እንድናሳርግበት፥ የደህንነትንም መስዋእት እንድናቀርብበት ብለን መሰዊያ ሰርተን እንደ ሆነ እግዚአብሔር እርሱ ራሱ ይበቀለን፤",
    "24": "ይልቁንም ከልባችን ፍርሃት የተነሳ፦ በሚመጣው ዘመን ልጆቻችሁ ልጆቻችንን፦ ከእስራኤል አምላክ ከእግዚአብሔር ጋር ምን አላችሁ?",
    "25": "እናንተ የሮቤልና የጋድ ልጆች፥ እግዚአብሔር በእኛና በእናንተ መካከል ዮርዳኖስን ድንበር አድርጎአልና በእግዚአብሔር ዘንድ እድል ፈንታ የላችሁም ይሉአቸዋል ብለን ይህን አደረግን። በዚህም ልጆቻችሁ ልጆቻችንን እግዚአብሔርን ከመፍራት ያስተዋቸዋል።",
    "26": "ስለዚህም፦ መሰዊያ እንስራ አልን፤ ነገር ግን ለሚቃጠል መስዋእት ወይም ለሌላ መስዋእት አይደለም፤",
    "27": "ነገር ግን በእኛና በእናንተ መካከል ከእኛም በኋላ በትውልዳችንና በትውልዳችሁ መካከል በሚቃጠል መስዋእትና በቁርባን በደህንነትም መስዋእታችን እግዚአብሔርን እናመልክ ዘንድ፥ በሚመጣውም ዘመን ልጆቻችሁ ልጆቻችንን፦ በእግዚአብሔር ዘንድ እድል ፈንታ የላችሁም እንዳይሉ ምስክር ይሆናል።",
    "28": "ስለዚህም አልን፦ በሚመጣው ዘመን ለእኛ ወይም ለትውልዳችን ይህን ሲሉ፥ እኛ፦ እነሆ፥ አባቶቻችን ያደረጉትን የእግዚአብሔርን መሰዊያ ምሳሌ እዩ በእኛና በእናንተ መካከል ምስክር ነው እንጂ ስለሚቃጠል መስዋእትና ስለ ሌላ መስዋእት አይደለም እንላለን።",
    "29": "በማደሪያው ፊት ካለው ከአምላካችን ከእግዚአብሔር መሰዊያ ሌላ ለሚቃጠል መስዋእትና ለእህል ቁርባን ለሌላ መስዋእትም የሚሆን መሰዊያን የሰራነው በእግዚአብሔር ላይ በማመፅ እግዚአብሔርንም ዛሬ መከተልን ለመተው በማለት እንደ ሆነ ይህ ከእኛ ይራቅ።",
    "30": "ካህኑ ፊንሃስና የማህበሩ አለቆች፥ ከእርሱ ጋር የነበሩት የእስራኤል አእላፋት አለቆች፥ የሮቤል ልጆችና የጋድ ልጆች የምናሴም ልጆች የተናገሩትን ቃል በሰሙ ጊዜ ነገሩ እጅግ ደስ አሰኛቸው።",
    "31": "የካህኑም የአልአዛር ልጅ ፊንሃስ ለሮቤል ልጆችና ለጋድ ልጆች ለምናሴም ልጆች፦ ይህን መተላለፍ በእግዚአብሔር ላይ አላደረጋችሁምና እግዚአብሔር በመካከላችን እንዳለ ዛሬ እናውቃለን፤ አሁን የእስራኤልን ልጆች ከእግዚአብሔር እጅ አድናችኋል አላቸው።",
    "32": "የካህኑም የአልአዛር ልጅ ፊንሃስና አለቆቹ ከሮቤል ልጆችና ከጋድ ልጆች ዘንድ ከገለአድ አገር ወደ ከነአን አገር ወደ እስራኤል ልጆች ተመለሱ፥ ወሬም አመጡላቸው።",
    "33": "ነገሩም የእስራኤልን ልጆች ደስ አሰኘ፤ የእስራኤልም ልጆች እግዚአብሔርን አመሰገኑ፥ ከዚያም ወዲያ የሮቤል ልጆችና የጋድ ልጆች የተቀመጡባትን ምድር ያጠፉ ዘንድ ወጥተው እንዲወጉአቸው አልተናገሩም።",
    "34": "የሮቤል ልጆችና የጋድ ልጆችም፦ እግዚአብሔር አምላክ እንደ ሆነ ይህ በመካከላችን ምስክር ነው ሲሉ መሰዊያውን ምስክር ብለው ጠሩት።"
}