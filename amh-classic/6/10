{
    "1": "እንዲህም ሆነ፤ የኢየሩሳሌም ንጉስ አዶኒፄዴቅ ኢያሱ ጋይን እንደ ያዘ ፈፅሞም እንዳጠፋት፥ በኢያሪኮና በንጉስዋም ያደረገውን እንዲሁ በጋይና በንጉስዋ እንዳደረገ፥ የገባኦንም ሰዎች ከእስራኤል ጋር ሰላም እንዳደረጉ በመካከላቸውም እንደ ሆኑ በሰማ ጊዜ፥",
    "2": "ገባኦን ከመንግስታት ከተሞች እንደ አንዲቱ ታላቅ ከተማ ስለ ሆነች፥ ከጋይም ስለ በለጠች፥ ሰዎችዋም ሁሉ ሃያላን ስለ ነበሩ፥ እጅግ ፈራ።",
    "3": "ስለዚህም የኢየሩሳሌም ንጉስ አዶኒፄዴቅ ወደ ኬብሮን ንጉስ ወደ ሆሃም፥ ወደ የርሙት ንጉስም ወደ ጲርአም፥ ወደ ለኪሶ ንጉስም ወደ ያፊአ፥ ወደ አዶላም ንጉስም ወደ ዳቤር ልኮ፦ ወደ እኔ ውጡ፥",
    "4": "ከኢያሱና ከእስራኤልም ልጆች ጋር ሰላም አድርገዋልና ገባኦንን ለመምታት አግዙኝ አለ።",
    "5": "አምስቱም የአሞራውያን ነገስታት፥ የኢየሩሳሌም ንጉስ፥ የኬብሮን ንጉስ፥ የየርሙት ንጉስ፥ የለኪሶ ንጉስ፥ የአዶላም ንጉስ፥ ከሰራዊቶቻቸው ሁሉ ጋር ተሰብስበው ወጡ፥ ከገባኦንም ጋር ሊጋጠሙ ከበቡአት።",
    "6": "የገባኦንም ሰዎች ኢያሱ ወደ ሰፈረበት ወደ ጌልገላ ልከው፦ ባርያዎችህን ለመርዳት እጅህን አትመልስ፤ በተራራማው አገር የሚኖሩ የአሞራውያን ነገስታት ሁሉ ተሰብስበውብናልና ፈጥነህ ወደ እኛ ውጣ አድነንም እርዳንም አሉት።",
    "7": "ኢያሱም ከእርሱም ጋር የነበሩ ሰልፈኞች ሁሉ ፅኑአን ሃያላኑም ሁሉ ከጌልገላ ወጡ።",
    "8": "እግዚአብሔርም ኢያሱን፦ በእጅህ አሳልፌ ሰጥቼአቸዋለሁና አትፍራቸው፤ ከእነርሱም አንድ ሰው የሚቋቋምህ የለም አለው።",
    "9": "ኢያሱም ከጌልገላ ሌሊቱን ሁሉ ገስግሶ በድንገት መጣባቸው።",
    "10": "እግዚአብሔርም በእስራኤል ፊት አስደነገጣቸው፤ በገባኦንም ታላቅ መምታት መታቸው፥ በቤትሆሮንም አቀበት በመንገድ አሳደዳቸው፥ እስከ አዜቃና እስከ መቄዳ ድረስ መታቸው።",
    "11": "ከእስራኤልም ልጆች ፊት እየሸሹ በቤትሆሮን ቁልቁለት ሲወርዱ፥ ወደ አዜቃ እስኪደርሱ ድረስ እግዚአብሔር ከሰማይ ታላላቅ የበረዶ ድንጋይ አወረደባቸውና ሞቱ፤ የእስራኤል ልጆች በሰይፍ ከገደሉአቸው ይልቅ በበረዶ ድንጋይ የሞቱት በለጡ።",
    "12": "እግዚአብሔርም በእስራኤል ልጆች እጅ አሞራውያንን አሳልፎ በሰጠ ቀን ኢያሱ እግዚአብሔርን ተናገረ፤ በእስራኤልም ፊት እንዲህ አለ፦ በገባኦን ላይ ፀሃይ ትቁም፥ በኤሎንም ሸለቆ ጨረቃ፤",
    "13": "ህዝቡም ጠላቶቻቸውን እስኪበቀሉ ድረስ ፀሃይ ቆመ፥ ጨረቃም ዘገየ። ይህስ በያሻር መፅሃፍ የተፃፈ አይደለምን? ፀሃይም በሰማይ መካከል ዘገየ፥ አንድ ቀንም ሙሉ ያህል ለመግባት አልቸኮለም።",
    "14": "እግዚአብሔር ለእስራኤል ይዋጋ ነበርና እግዚአብሔር የሰውን ቃል የሰማበት እንደዚያ ያለ ቀን ከዚያም በፊት ከዚያም በኋላ አልነበረም።",
    "15": "ኢያሱም ከእርሱም ጋር እስራኤል ሁሉ ወደ ሰፈራቸው ወደ ጌልገላ ተመለሱ።",
    "16": "እነዚህም አምስት ነገስታት ሸሽተው በመቄዳ ዋሻ ተሸሸጉ።",
    "17": "ለኢያሱም፦ አምስቱ ነገስታት በመቄዳ ዋሻ ተሸሽገው ተገኙ ብለው ነገሩት።",
    "18": "ኢያሱም እንዲህ አለ፦ ወደ ዋሻው አፍ ታላላቅ ድንጋይ አንከባልላችሁ፥ ይጠብቁአቸው ዘንድ ሰዎችን በዚያ አኑሩ",
    "19": "እናንተ ግን አትዘግዩ፥ ጠላቶቻችሁንም አባርሩአቸው፥ በኋላም ያሉትን ግደሉ፤ አምላካችሁም እግዚአብሔር በእጃችሁ አሳልፎ ሰጥቶአቸዋልና ወደ ከተሞቻቸው እንዳይገቡ ከልክሉአቸው አለ።",
    "20": "እስኪጠፉም ድረስ ኢያሱና የእስራኤል ልጆች በታላቅ መምታት መምታታቸውን በፈፀሙ ጊዜ፥ ከእነርሱም ያመለጡት ወደ ተመሸገ ከተማ በገቡ ጊዜ፥",
    "21": "ህዝብ ሁሉ ኢያሱ ወደ ሰፈረበት ወደ መቄዳ በደህና ተመለሱ፤ በእስራኤል ልጆች ላይ ምላሱን ማንቀሳቀስ የደፈረ ማንም ሰው የለም።",
    "22": "ኢያሱም፦ የዋሻውን አፍ ክፈቱ፥ እነዚያንም አምስት ነገስታት ከዋሻው ወደ እኔ አውጡአቸው አለ።",
    "23": "እንዲህም አደረጉ፤ አምስቱንም ነገስታት፥ የኢየሩሳሌምን ንጉስ የኬብሮንንም ንጉስ የየርሙትንም ንጉስ የለኪሶንም ንጉስ የኦዶላምንም ንጉስ፥ ከዋሻው ወደ እርሱ አወጡአቸው።",
    "24": "እነዚያንም ነገስታት ወደ ኢያሱ ባወጡአቸው ጊዜ ኢያሱ የእስራኤልን ሰዎች ሁሉ ጠራ፥ ከእርሱም ጋር የሄዱትን የሰልፈኞች አለቆች፦ ቅረቡ፥ በእነዚህም ነገስታት አንገት ላይ እግራችሁን አኑሩ አላቸው። ቀረቡም በአንገታቸውም ላይ እግራቸውን አኖሩ።",
    "25": "ኢያሱም፦ እግዚአብሔር በምትወጉአቸው በጠላቶቻችሁ ሁሉ ላይ እንዲሁ ያደርጋልና አትፍሩ፥ አትደንግጡ፤ ፅኑ፥ አይዞአችሁ አላቸው።",
    "26": "ከዚህም በኋላ መትተው ገደሉአቸው፥ በአምስቱም ዛፎች ላይ ሰቀሉአቸው፤ እስከ ማታም ድረስ በዛፎቹ ተሰቅለው ቆዩ።",
    "27": "ፀሃይም ልትገባ በቀረበች ጊዜ ኢያሱ አዘዘ፥ ከዛፎችም አወረዱአቸው፥ ተሸሽገውም በነበሩበት ዋሻ ጣሉአቸው፥ እስከ ዛሬም ድረስ በዋሻው አፍ ታላላቅ ድንጋይ ተደርጎአል።",
    "28": "በዚያም ቀን ኢያሱ መቄዳን ያዛት፥ እርስዋንና ንጉስዋንም በሰይፍ ስለት መታ፤ በእርስዋም ያሉትን ነፍሳት ሁሉ ፈፅሞ አጠፋቸው፥ ከእነርሱም አንዱን ስንኳ አላስቀረም፤ በኢያሪኮም ንጉስ እንዳደረገ በመቄዳ ንጉስ አደረገ።",
    "29": "ኢያሱም ከእርሱም ጋር እስራኤል ሁሉ ከመቄዳ ወደ ልብና አለፉ፥ ልብናንም ወጉ።",
    "30": "እግዚአብሔርም እርስዋንና ንጉስዋን በእስራኤል እጅ አሳልፎ ሰጠ፤ እርስዋንም በእርስዋም ያሉትን ነፍሳት ሁሉ በሰይፍ ስለት መታ፥ በእርስዋም አንዱን ስንኳ አላስቀረም፤ በኢያሪኮም ንጉስ እንዳደረገው በልብና ንጉስ አደረገ።",
    "31": "ኢያሱም ከእርሱም ጋር እስራኤል ሁሉ ከልብና ወደ ለኪሶ አለፉ፥ ከበቡአትም፥ ወጉአትም።",
    "32": "እግዚአብሔርም ለኪሶን በእስራኤል እጅ አሳልፎ ሰጣት፥ በሁለተኛውም ቀን ያዙአት፤ በልብናም እንዳደረጉት ሁሉ፥ እርስዋን በእርስዋም ያሉትን ነፍሳት ሁሉ በሰይፍ ስለት መቱአቸው።",
    "33": "በዚያን ጊዜም የጌዝር ንጉስ ሆራም ለኪሶን ለመርዳት ወጣ ኢያሱም አንድ ስንኳ ሳይቀር እርሱንና ህዝቡን መታ።",
    "34": "ኢያሱም ከእርሱም ጋር እስራኤል ሁሉ ከለኪሶ ወደ ኦዶላም አለፉ፥ ከበቡአትም፥ ወጉአትም፤",
    "35": "በዚያም ቀን ያዙአት፥ በሰይፍም ስለት መቱአት፤ በለኪሶም እንዳደረገው ሁሉ፥ በእርስዋ ያሉትን ነፍሳት ሁሉ በዚያ ቀን ፈፅሞ አጠፋ።",
    "36": "ኢያሱም ከእርሱም ጋር እስራኤል ሁሉ ከኦዶላም ወደ ኬብሮን ወጡ፥ ወጉአትም፥ ያዙአትም፤",
    "37": "እርስዋንም ንጉስዋንም ከተሞችዋንም ሁሉ በእርስዋም ያሉትን ነፍሳት ሁሉ በሰይፍ ስለት መቱ፤ በኦዶላም እንዳደረገው ሁሉ ማንንም አላስቀረም፤ እርስዋንም በእርስዋም ያሉትን ነፍሳት ሁሉ ፈፅሞ አጠፋ።",
    "38": "ኢያሱም ከእርሱም ጋር እስራኤል ሁሉ ወደ ዳቤር ተመለሱ፥ ወጉአትም፥",
    "39": "እርስዋንም ንጉስዋንም ከተሞችዋንም ያዙ፤ በሰይፍም ስለት መቱአቸው፥ በእነርሱም ውስጥ ያሉትን ነፍሳት ሁሉ ፈፅመው አጠፉ ማንንም አላስቀረም፤ በኬብሮን፥ ደግሞ በልብናና በንጉስዋ እንዳደረገው እንዲሁ በዳቤርና በንጉስዋ አደረገ።",
    "40": "እንዲሁም ኢያሱ ምድሪቱን ሁሉ ተራራማውን አገር ደቡቡንም ቆላውንም ቁልቁለቱንም ነገስታቶቻቸውንም ሁሉ መታ፤ ማንንም አላስቀረም፤ የእስራኤል አምላክ እግዚአብሔር እንዳዘዘውም ነፍስ ያለበትን ሁሉ ፈፅሞ አጠፋ።",
    "41": "ኢያሱም ከቃዴስ በርኔ እስከ ጋዛ ድረስ የጎሶምንም ምድር ሁሉ እስከ ገባኦን ድረስ መታ።",
    "42": "የእስራኤልም አምላክ እግዚአብሔር ለእስራኤል ስለ ተዋጋላቸው ኢያሱ እነዚህን ነገስታት ሁሉ ምድራቸውንም በአንድ ጊዜ ያዘ።",
    "43": "ኢያሱም ከእርሱም ጋር እስራኤል ሁሉ ወደ ሰፈሩ ወደ ጌልገላ ተመለሱ።"
}