{
    "1": "የዮሴፍም ልጆች እጣ በኢያሪኮ አጠገብ በምስራቁ በኩል ካለው ከዮርዳኖስ አንስቶ በምድረ በዳውና በተራራማው በኩል ከኢያሪኮ ወደ ቤቴል ወጣ፤",
    "2": "ከቤቴል ወደ ሎዛ ወጣ፥ በአርካውያንም ዳርቻ በኩል ወደ አጣሮት አለፈ፥",
    "3": "ወደ ምእራብም እስከ የፍሌጣውያን ዳርቻ እስከ ታችኛው ቤትሆሮን ዳርቻ እስከ ጌዝር ድረስ ወረደ፥ መውጫውም በባህሩ አጠገብ ነበረ።",
    "4": "የዮሴፍም ልጆች ምናሴና ኤፍሬም ርስታቸውን ወረሱ።",
    "5": "የኤፍሬምም ልጆች ድንበር በየወገኖቻቸው እንደዚህ ነበረ፤ በምስራቅ በኩል የርስታቸው ድንበር አጣሮትአዳር እስከ ላይኛው ቤትሆሮን ድረስ ነበረ፤",
    "6": "ድንበሩም ወደ ምእራብ ወደ ሚክምታት በሰሜን በኩል ወጣ፤ ድንበሩም ወደ ምስራቅ ወደ ተአናትሴሎ ዞረ፥ ወደ ኢያኖክ በምስራቅ በኩል አለፈ፥",
    "7": "ከኢያኖክም ወደ አጣሮትና ወደ ነአራት ወረደ ወደ ኢያሪኮም ደረሰ፥ ወደ ዮርዳኖስም ወጣ።",
    "8": "ድንበሩም ከታጱዋ ወደ ምእራብ እስከ ቃና ወንዝ ድረስ አለፈ፥ መውጫውም በባህሩ አጠገብ ነበረ። የኤፍሬም ልጆች ነገድ ርስት በየወገኖቻቸው ይህ ነበረ።",
    "9": "ይኸውም በምናሴ ልጆች ርስት መካከል ለኤፍሬም ልጆች ከተለዩ ከተሞች ጋር፥ ከተሞች ሁሉ ከመንደሮቻቸው ጋር፥ ነው።",
    "10": "በጌዝርም የተቀመጡትን ከነአናውያንን አላሳደዱአቸውም፥ እስከ ዛሬም ድረስ ከነአናውያን በኤፍሬም መካከል ተቀምጠዋል፤ የጉልበት ግብርም ያስገብሩአቸው ነበር።"
}