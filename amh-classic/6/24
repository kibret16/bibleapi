{
    "1": "ኢያሱም የእስራኤልን ነገድ ሁሉ ወደ ሴኬም ሰበሰበ፥ የእስራኤልንም ሽማግሌዎች አለቆቻቸውንም ፈራጆቻቸውንም ሹማምቶቻቸውንም ጠራ። እነርሱም በእግዚአብሔር ፊት ቆሙ።",
    "2": "ኢያሱም ለህዝቡ ሁሉ እንዲህ አለ፦ የእስራኤል አምላክ እግዚአብሔር እንዲህ ይላል፦ አባቶቻችሁ፥ የአብርሃምና የናኮር አባት ታራ፥ አስቀድመው በወንዝ ማዶ ተቀመጡ፤ ሌሎችንም አማልክት አመለኩ።",
    "3": "አባታችሁንም አብርሃምን ከወንዝ ማዶ ወስጄ በከነአን ምድር ሁሉ መራሁት፤ ዘሩንም አበዛሁ፥ ይስሃቅንም ሰጠሁት።",
    "4": "ለይስሃቅም ያእቆብንና ኤሳውን ሰጠሁት፤ ለኤሳውም የሴይርን ተራራ ርስት አድርጌ ሰጠሁት፤ ያእቆብም ልጆቹም ወደ ግብፅ ወረዱ።",
    "5": "ሙሴንና አሮንንም ላክሁ፥ በመካከላቸውም እንዳደረግሁ ግብፅን ቀሰፍሁ፤ ከዚያም በኋላ አወጣኋቸው።",
    "6": "አባቶቻችሁንም ከግብፅ አወጣኋቸው፥ ወደ ባህሩም ደረሳችሁ፤ ግብፃውያንም አባቶቻችሁን በሰረገሎችና በፈረሰኞች እስከ ኤርትራ ባህር ድረስ አባረሩአቸው።",
    "7": "ወደ እግዚአብሔርም በጮሁ ጊዜ በእናንተና በግብፃውያን መካከል ጨለማ አደረገ፥ ባህሩንም መለሰባቸው፥ አሰጠማቸውም፤ አይኖቻችሁም በግብፅ ያደረግሁትን አዩ፤ በምድረ በዳም ብዙ ጊዜ ተቀመጣችሁ።",
    "8": "እኔም በዮርዳኖስ ማዶ ወደ ተቀመጡበት ወደ አሞራውያን ምድር አመጣኋችሁ፤ ከእናንተም ጋር ተዋጉ፥ አሳልፌም በእጃችሁ ሰጠኋችሁ፥ ምድራቸውንም ወረሳችሁ፤ ከፊታችሁም አጠፋኋቸው።",
    "9": "የሞአብም ንጉስ የሴፎር ልጅ ባላቅ ተነስቶ ከእስራኤል ጋር ተዋጋ፤ እንዲረግማችሁም የቢኦርን ልጅ በለአምን ልኮ አስጠራው።",
    "10": "እኔ ግን በለአምን መስማት አልወደድሁም፤ እርሱም ፈፅሞ ባረካችሁ፥ እኔም ከእጁ አዳንኋችሁ።",
    "11": "ዮርዳኖስንም ተሻገራችሁ፥ ወደ ኢያሪኮም መጣችሁ፤ የኢያሪኮም ሰዎች፥ አሞራዊው፥ ፌርዛዊው፥ ከነአናዊው፥ ኬጢያዊው፥ ጌርጌሳዊው፥ ኤዊያዊው፥ ኢያቡሳዊው ተዋጉአችሁ፤ አሳልፌም በእጃችሁ ሰጠኋቸው።",
    "12": "በፊታችሁም ተርብ ሰደድሁ፥ በሰይፍህም በቀስትህም ሳይሆን ሁለቱን የአሞራውያንን ነገስታት ከፊታችሁ አሳደዳቸው።",
    "13": "ያልደከማችሁበትንም ምድር፥ ያልሰራችኋቸውንም ከተሞች ሰጠኋችሁ፥ ተቀመጣችሁባቸውም ካልተከላችኋቸውም ከወይንና ከወይራ በላችሁ።",
    "14": "አሁንም እግዚአብሔርን ፍሩ፥ በፍፁምም በእውነተኛም ልብ አምልኩት፤ አባቶቻችሁም በወንዝ ማዶ በግብፅም ውስጥ ያመለኩአቸውን አማልክት ከእናንተ አርቁ፥ እግዚአብሔርንም አምልኩ።",
    "15": "እግዚአብሔርንም ማምለክ ክፉ መስሎ ቢታያችሁ፥ አባቶቻችሁ በወንዝ ማዶ ሳሉ ያመለኩአቸውን አማልክት ወይም በምድራቸው ያላችሁባቸውን የአሞራውያንን አማልክት ታመልኩ እንደ ሆነ፥ የምታመልኩትን ዛሬ ምረጡ። እኔና ቤቴ ግን እግዚአብሔርን እናመልካለን።",
    "16": "ህዝቡም መልሰው እንዲህ አሉ፦ እግዚአብሔርን ትተን ሌሎች አማልክትን ማምለክ ከእኛ ይራቅ፤",
    "17": "እኛንና አባቶቻችንን ከባርነት ቤት ከግብፅ ምድር ያወጣን፥ በአይናችንም ፊት እነዚያን ታላላቅ ተአምራት ያደረገ፥ በሄድንባትም መንገድ ሁሉ ባለፍንባቸውም አህዛብ ሁሉ መካከል የጠበቀን፥ እርሱ አምላካችን እግዚአብሔር ነውና።",
    "18": "እግዚአብሔር አህዛብን ሁሉ፥ በምድሪቱም የተቀመጡትን አሞራውያን ከፊታችን አሳደደ፤ ስለዚህ እርሱ አምላካችን ነውና እግዚአብሔርን እናመልካለን።",
    "19": "ኢያሱም ህዝቡን፦ እርሱ ቅዱስ አምላክ ነውና፥ እርሱም ቀናተኛ አምላክ ነውና እግዚአብሔርን ማምለክ አትችሉም፤ መተላለፋችሁንና ሃጢአታችሁን ይቅር አይልም።",
    "20": "እግዚአብሔርን ትታችሁ እንግዶችን አማልክት ብታመልኩ፥ መልካም ካደረገላችሁ በኋላ ተመልሶ ክፉ ነገር ያደርግባችኋል፥ ያጠፋችሁማል አላቸው።",
    "21": "ህዝቡም ኢያሱን፦ እንዲህ አይሁን፤ ነገር ግን እግዚአብሔርን እናመልካለን አሉት።",
    "22": "ኢያሱም ህዝቡን፦ እንድታመልኩት እናንተ እግዚአብሔርን እንደ መረጣችሁ በራሳችሁ ላይ ምስክሮች ናችሁ አላቸው፤ እነርሱም፦ ምስክሮች ነን አሉ።",
    "23": "እርሱም፦ አሁን እንግዲህ በመካከላችሁ ያሉትን እንግዶች አማልክት አርቁ፥ ልባችሁንም ወደ እስራኤል አምላክ ወደ እግዚአብሔር አዘንብሉ አላቸው።",
    "24": "ህዝቡም ኢያሱን፦ አምላካችንን እግዚአብሔርን እናመልካለን፥ ድምፁንም እንሰማለን አሉት።",
    "25": "በዚያም ቀን ኢያሱ ከህዝቡ ጋር ቃል ኪዳን አደረገ፥ በሴኬምም ስርአትና ፍርድ አደረገላቸው።",
    "26": "ኢያሱም ይህን ቃል ሁሉ በእግዚአብሔር ህግ መፅሃፍ ፃፈ፤ ታላቁንም ድንጋይ ወስዶ በእግዚአብሔር መቅደስ አጠገብ ከነበረችው ከአድባሩ ዛፍ በታች አቆመው።",
    "27": "ኢያሱም ለህዝቡ፦ እነሆ፥ የተናገረንን የእግዚአብሔርን ቃል ሁሉ ሰምቶአልና ይህ ድንጋይ ይመሰክርብናል፤ እንግዲህ አምላካችሁን እንዳትክዱ ይህ ምስክር ይሆንባችኋል አላቸው።",
    "28": "ኢያሱም ህዝቡን በእያንዳንዱ ወደ ርስቱ ሰደደ።",
    "29": "እንዲህም ሆነ፤ ከዚህ ነገር በኋላ የእግዚአብሔር ባርያ የነዌ ልጅ ኢያሱ እድሜው መቶ አስር አመት ሲሆነው ሞተ።",
    "30": "በተራራማውም በኤፍሬም አገር በገአስ ተራራ በሰሜን ባለችው በርስቱ ዳርቻ በተምናሴራ ቀበሩት።",
    "31": "ኢያሱ ባለበት ዘመን ሁሉ፥ ከኢያሱም በኋላ በነበሩት ለእስራኤልም ያደረገውን የእግዚአብሔርን ስራ ሁሉ ባወቁት በሽማግሌዎች ዘመን ሁሉ፥ እስራኤል እግዚአብሔርን አመለኩ።",
    "32": "የእስራኤልም ልጆች ከግብፅ ያወጡትን የዮሴፍን አጥንት ያእቆብ ከሴኬም አባት ከኤሞር ልጆች በመቶ በግ በገዛው እርሻ በሴኬም ቀበሩት፤ እርሻውም ለዮሴፍ ልጆች ርስት ሆነ።",
    "33": "የአሮንም ልጅ አልአዛር ሞተ፤ በተራራማውም በኤፍሬም አገር ለልጁ ለፊንሃስ በተሰጠችው በጊብአ መሬት ቀበሩት።"
}