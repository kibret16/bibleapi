{
    "1": "እንዲህም ሆነ፤ በዮርዳኖስ ማዶ በተራራማው በቆላውም በታላቁ ባህር ዳር በሊባኖስም ፊት ለፊት የነበሩ ነገስታት ሁሉ፥ ኬጢያዊ አሞራዊም ከነአናዊም ፌርዛዊም ኤዊያዊም ኢያቡሳዊም፥ ይህን በሰሙ ጊዜ፥",
    "2": "ኢያሱንና እስራኤልን ሊወጉ አንድ ሆነው ተሰበሰቡ።",
    "3": "የገባኦን ሰዎች ግን ኢያሱ በኢያሪኮና በጋይ ያደረገውን በሰሙ ጊዜ፥",
    "4": "እነርሱ ደግሞ ተንኮል አደረጉ፤ ለራሳቸውም ስንቅ ያዙ፥ በአህዮቻቸውም ላይ አሮጌ አይበትና ያረጀና የተቀደደ የተጠቀመም የጠጅ አቁማዳ ጫኑ።",
    "5": "ያረጀ የተጠቀመም ጫማ በእግራቸው አደረጉ አሮጌም ልብስ ለበሱ፤ ለስንቅም የያዙት እንጀራ ሁሉ የደረቀና የሻገተ ነበረ።",
    "6": "ኢያሱም ወደ ሰፈረበት ወደ ጌልገላ ሄደው ለእርሱና ለእስራኤል ሰዎች፦ ከሩቅ አገር መጥተናል፤ አሁንም ከእኛ ጋር ኪዳን አድርጉ አሉ።",
    "7": "የእስራኤልም ሰዎች ኤዊያውያንን፦ ምናልባት በመካከላችን የምትቀመጡ እንደ ሆነ እንዴትስ ከእናንተ ጋር ቃል ኪዳን እናደርጋለን? አሉአቸው።",
    "8": "ኢያሱንም፦ እኛ ባርያዎችህ ነን አሉት። ኢያሱም፦ እናንተ እነማን ናችሁ? ከወዴትስ መጣችሁ? አላቸው።",
    "9": "እነርሱም አሉት፦ ከአምላክህ ከእግዚአብሔር ስም የተነሳ እጅግ ከራቀ አገር ባርያዎችህ መጥተናል፤ ዝናውንም፥ በግብፅም ያደረገውን ሁሉ፥",
    "10": "በዮርዳኖስ ማዶም በነበሩት በሁለቱ በአሞራውያን ነገስታት በሃሴቦን ንጉስ በሴዎን በአስታሮትም በነበረው በባሳን ንጉስ በአግ ያደረገውን ሁሉ ሰምተናል።",
    "11": "ሽማግሌዎቻችንም በምድራችንም የሚኖሩት ሁሉ፦ ለመንገድ ስንቅ በእጃችሁ ያዙ፥ ልትገናኙአቸውም ሂዱ፦ እኛ ባርያዎቻችሁ ነን፤ አሁንም ከእኛ ጋር ቃል ኪዳን አድርጉ በሉአቸው አሉን።",
    "12": "ወደ እናንተ ለመምጣት በተነሳንበት ቀን ይህን እንጀራ ትኩሱን ለስንቅ ከቤታችን ወሰድነው፤ አሁንም እነሆ፥ ደርቆአል፥ ሻግቶአልም።",
    "13": "እነዚህም የጠጅ አቁማዳዎች አዲስ ሳሉ ሞላንባቸው፤ እነሆም፥ ተቀድደዋል፤ መንገዳችንም እጅግ ስለ ራቀብን እነዚህ ልብሶቻችንና ጫማዎቻችን አርጅተዋል።",
    "14": "ሰዎቹም ከስንቃቸው ወሰዱ፥ እግዚአብሔርንም አልጠየቁም።",
    "15": "ኢያሱም ከእነርሱ ጋር ሰላም አደረገ፥ በህይወት እንዲተዋቸውም ከእነርሱ ጋር ቃል ኪዳን አደረገ፤ የማህበሩም አለቆች ማሉላቸው።",
    "16": "ከእነርሱም ጋር ቃል ኪዳን ካደረጉ ከሶስት ቀን በኋላ ጎረቤቶቻቸው እንደ ሆኑ በመካከላቸውም እንደ ኖሩ ሰሙ።",
    "17": "የእስራኤልም ልጆች ተጉዘው በሶስተኛው ቀን ወደ ከተሞቻቸው መጡ፤ የከተሞቻቸውም ስም ገባኦን፥ ከፊራ፥ ብኤሮት፥ ቂርያትይአሪም ነበረ።",
    "18": "የህዝቡም አለቆች በእስራኤል አምላክ በእግዚአብሔር ስለ ማሉላቸው የእስራኤል ልጆች አልመቱአቸውም። ማህበሩም ሁሉ በአለቆቹ ላይ አጉረመረሙ።",
    "19": "አለቆቹም ሁሉ ለማህበሩ ሁሉ፦ በእስራኤል አምላክ በእግዚአብሔር ምለንላቸዋል፤ ስለዚህም እንነካቸው ዘንድ አይገባንም።",
    "20": "ስለ ማልንላቸው መሓላ ቁጣ እንዳይወርድብን ይህን እናድርግባቸው፥ በህይወትም እንተዋቸው አሉአቸው።",
    "21": "አለቆቹም፦ በህይወት ይኑሩ አሉአቸው፤ አለቆቹም እንደ ተናገሩአቸው ለማህበሩ ሁሉ እንጨት ቆራጮች ውሃም ቀጂዎች ሆኑ።",
    "22": "ኢያሱም ጠርቶ፦ እናንተ በመካከላችን ስትኖሩ፦ ከእናንተ እጅግ የራቅን ነን ብላችሁ ለምን አታለላችሁን?",
    "23": "አሁንም የተረገማችሁ ናችሁ፤ ለአምላኬም ቤት እንጨት ቆራጭ ውሃም ቀጂ የሆነ ባርያ ከእናንተ ለዘላለም አይጠፋም አላቸው።",
    "24": "መልሰውም ኢያሱን፦ እኛ ባርያዎችህ ምድሪቱን ሁሉ ይሰጣችሁ ዘንድ፥ በእርስዋም የሚኖሩትን ሁሉ ከፊታችሁ ያጠፋ ዘንድ አምላክህ እግዚአብሔር ባርያውን ሙሴን እንዳዘዘ በእውነት ሰምተናል፥ ስለዚህም ከእናንተ የተነሳ ስለ ነፍሳችን እጅግ ፈራን፥ ይህንንም ነገር አድርገናል።",
    "25": "አሁንም፥ እነሆ፥ በእጅህ ውስጥ ነን፤ ለአይንህም መልካምና ቅን የመሰለውን ነገር አድርግብን አሉት።",
    "26": "እንዲሁም አደረገባቸው፥ ከእስራኤልም ልጆች እጅ አዳናቸው፥ አልገደሉአቸውምም።",
    "27": "በዚያም ቀን ኢያሱ ለማህበሩ በመረጠውም ስፍራ እስከ ዛሬ ድረስ ለእግዚአብሔር መሰዊያ እንጨት ቆራጮች ውሃም ቀጂዎች አደረጋቸው።"
}