{
    "1": "ወንድሞች ሆይ፥ ስለ ዘመናትና ስለ ወራት ምንም እንዲፃፍላችሁ አያስፈልጋችሁም፤",
    "2": "የጌታ ቀን፥ ሌባ በሌሊት እንደሚመጣ፥ እንዲሁ ይመጣ ዘንድ ራሳችሁ አጥብቃችሁ አውቃችኋልና።",
    "3": "ሰላምና ደህንነት ነው ሲሉ ያን ጊዜ ምጥ እርጉዝን እንደሚይዛት ጥፋት በድንገት ይመጣባቸዋል ከቶም አያመልጡም።",
    "4": "እናንተ ግን፥ ወንድሞች ሆይ፥ ቀኑ እንደ ሌባ ይደርስባችሁ ዘንድ በጨለማ አይደላችሁም፥",
    "5": "ሁላችሁ የብርሃን ልጆች የቀንም ልጆች ናችሁና። እኛ ከሌሊት ወይም ከጨለማ አይደለንም፤",
    "6": "እንግዲያስ እንንቃ በመጠንም እንኑር እንጂ እንደ ሌሎች አናንቀላፋ።",
    "7": "የሚያንቀላፉ በሌሊት ያንቀላፋሉና፥ የሚሰክሩም በሌሊት ይሰክራሉና፤",
    "8": "እኛ ግን ከቀን ስለ ሆንን፥ የእምነትንና የፍቅርን ጥሩር የመዳንንም ተስፋ እንደ ራስ ቁር እየለበስን በመጠን እንኑር፤",
    "9": "እግዚአብሔር ለቁጣ አልመረጠንምና፥ በጌታችን በኢየሱስ ክርስቶስ መዳንን ለማግኘት ነው እንጂ።",
    "10": "የምንነቃም ብንሆን፥ የምናንቀላፋም ብንሆን፥ ከእርሱ ጋር አብረን በህይወት እንኖር ዘንድ ስለ እኛ ሞተ።",
    "11": "ስለዚህ እናንተ ደግሞ እንደምታደርጉ፥ እርስ በርሳችሁ ተመካከሩ አንዱም አንዱም ሌላውን ያንፀው።",
    "12-13": "ወንድሞች ሆይ፥ በመካከላችሁ የሚደክሙትን በጌታም የሚገዙአችሁን የሚገስፁአችሁንም ታውቁ ዘንድ፥ ስለ ስራቸውም በፍቅር ከመጠን ይልቅ ታከብሩአቸው ዘንድ እንለምናችኋለን። እርስ በርሳችሁ በሰላም ሁኑ።",
    "14": "ወንድሞች ሆይ፥ እንመክራችኋለን፤ ያለ ስርአት የሚሄዱትን ገስፁአቸው፤ ድፍረት የሌላቸውን አፅኑአቸው፤ ለደካሞች ትጉላቸው፤ ሰውን ሁሉ ታገሱ።",
    "15": "ማንም ለሌላው በክፉ ፈንታ ክፉ እንዳይመልስ ተጠንቀቁ፥ ነገር ግን ሁልጊዜ እርስ በርሳችሁ ለሁሉም መልካሙን ለማድረግ ትጉ።",
    "16": "ሁልጊዜ ደስ ይበላችሁ፤",
    "17-18": "ሳታቋርጡ ፀልዩ፤ በሁሉ አመስግኑ፤ ይህ የእግዚአብሔር ፈቃድ በክርስቶስ ኢየሱስ ወደ እናንተ ነውና።",
    "19": "መንፈስን አታጥፉ፤",
    "20-21": "ትንቢትን አትናቁ፤ ሁሉን ፈትኑ መልካሙንም ያዙ፤",
    "22": "ከማናቸውም አይነት ክፉ ነገር ራቁ።",
    "23": "የሰላምም አምላክ ራሱ ሁለንተናችሁን ይቀድስ፤ መንፈሳችሁም ነፍሳችሁም ስጋችሁም ጌታችን ኢየሱስ ክርስቶስ በመጣ ጊዜ ያለ ነቀፋ ፈፅመው ይጠበቁ።",
    "24": "የሚጠራችሁ የታመነ ነው፥ እርሱም ደግሞ ያደርገዋል።",
    "25": "ወንድሞች ሆይ፥ ስለ እኛ ፀልዩ።",
    "26": "ከወንድሞች ሁሉ ጋር በተቀደሰ አሳሳም ሰላምታ ተሰጣጡ።",
    "27": "ይህ መልእክት ለቅዱሳን ወንድሞች ሁሉ እንዲነበብ በጌታ አምላችኋለሁ።",
    "28": "የጌታችን የኢየሱስ ክርስቶስ ፀጋ ከእናንተ ጋር ይሁን፤ አሜን።"
}