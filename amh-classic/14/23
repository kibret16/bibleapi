{
    "1": "በሰባተኛውም አመት ዮዳሄ በረታ፥ የመቶ አለቆቹንም፥ የይሮሃምን ልጅ አዛርያስን፥ የይሆሃናንንም ልጅ ይስማኤልን፥ የኦቤድንም ልጅ አዛርያስን፥ የአዳያንም ልጅ መእሴያን፥ የዝክሪንም ልጅ ኤሊሳፋጥን ወስዶ ከእነርሱ ጋር ቃል ኪዳን አደረገ።",
    "2": "ይሁዳንም ዞሩ፥ በይሁዳም ከተሞች ሁሉ ሌዋውያንንና የእስራኤልን አባቶች ቤቶች አለቆች ሰብስበው ወደ ኢየሩሳሌም መጡ።",
    "3": "ጉባኤውም ሁሉ በእግዚአብሔር ቤት ውስጥ ከንጉስ ጋር ቃል ኪዳን አደረገ። ዮዳሄም አላቸው፦ እነሆ፥ እግዚአብሔር ስለ ዳዊት ልጆች እንደተናገረ የንጉሱ ልጅ ይነግሳል።",
    "4": "የምታደርጉት ይህ ነው፤ በሰንበት ቀን ከምትገቡት ከእናንተ ከካህናትና ከሌዋዊውያን ከሶስት አንድ እጅ በመግቢያ በሮች በረኞች ሁኑ፤",
    "5": "ከሶስት አንድ እጅም በንጉስ ቤት ሁኑ፤ አንድ እጅም በመካከለኛው በር ሁኑ፤ ህዝቡም ሁሉ በእግዚአብሔር ቤት አደባባይ ይሁኑ።",
    "6": "ወደ እግዚአብሔር ቤት ግን ከካህናትና ከአገልጋዮቹ ሌዋውያን በቀር ማንም አይግባ፤ እነርሱ ቅዱሳን ናቸውና ይግቡ፤ ህዝቡም ሁሉ የእግዚአብሔርን ህግ ይጠብቅ።",
    "7": "ሌዋውያንም የጦር መሳሪያቸውን በእጃቸው ይዘው ንጉሱን በዙሪያው ይክበቡት፤ ወደ ቤቱም የሚገባ ይገደል ንጉሱም ሲገባና ሲወጣ ከእርሱ ጋር ሁኑ።",
    "8": "ሌዋውያንና ይሁዳም ሁሉ ካህኑ ዮዳሄ ያዘዘውን ሁሉ አደረጉ፤ ካህኑም ዮዳሄ ሰሞነኞቹን አላሰናበተም ነበርና እያንዳንዱ በሰንበት ቀን ይገቡ የነበሩትን በሰንበትም ቀን ይወጡ የነበሩትን ሰዎች ወሰደ።",
    "9": "ካህኑም ዮዳሄ በእግዚአብሔር ቤት የነበረውን የንጉሱን የዳዊትን ጋሻና ጦር አላባሽ አግሬውንም ጋሻ ለመቶ አለቆች ሰጣቸው።",
    "10": "ህዝቡም ሁሉ እያንዳንዱ የጦር መሳሪያውን በእጁ እየያዘ በንጉሱ ዙሪያ ከቤቱ ቀኝ እስከ ቤቱ ግራ ድረስ በመሰዊያውና በቤቱ አጠገብ እንዲቆም አደረገ።",
    "11": "የንጉሱንም ልጅ አውጥተው ዘውዱን ጫኑበት፥ ምስክሩንም ሰጡት፥ አነገሱትም፤ ዮዳሄና ልጆቹም፦ ንጉሱ ሺህ አመት ይንገስ እያሉ ቀቡት።",
    "12": "ጎቶሊያም የሚሮጡትንና ንጉሱን የሚያመሰግኑትን የህዝቡን ድምፅ በሰማች ጊዜ ወደ ህዝቡ ወደ እግዚአብሔር ቤት መጣች።",
    "13": "እነሆም፥ ንጉሱ በመግቢያው በአምዱ አጠገብ ሆኖ ከንጉሱ ጋር አለቆችና መለከተኞች ቆመው አየች። የአገሩም ህዝብ ሁሉ ደስ ብሎአቸው መለከቱን ይነፉ ነበር፤ መዘምራንም በዜማ እቃ እያዜሙ የምስጋና መዝሙር ይዘምሩ ነበር። ጎቶሊያም ልብስዋን ቀድዳ፦ አመፅ ነው፥ አመፅ ነው ብላ ጮኸች።",
    "14": "ካህኑም ዮዳሄ በጭፍራው ላይ የተሾሙትን የመቶ አለቆች፦ ወደ ሰልፉ መካከል አውጡአት፤ የሚከተላትም በሰይፍ ይገደል ብሎ አዘዛቸው። ካህኑም፦ በእግዚአብሔር ቤት ውስጥ አትግደሉአት አለ።",
    "15": "ገለልም ብለው አሳለፉአት፤ እርስዋም ወደ ፈረሱ በር መግቢያ ወደ ንጉሱ ቤት ሄደች፥ በዚያም ገደሉአት።",
    "16": "ዮዳሄም በእርሱና በህዝቡ ሁሉ በንጉሱም መካከል የእግዚአብሔር ህዝብ ይሆኑ ዘንድ ቃል ኪዳን አደረገ።",
    "17": "ህዝቡም ሁሉ ወደ በአል ቤት ሄደው አፈረሱት፥ መሰዊያዎቹንና ምስሎቹንም አደቀቁ፥ የበአልንም ካህን ማታንን በመሰዊያው ፊት ገደሉት።",
    "18": "ዮዳሄም በሙሴ ህግ እንደ ተፃፈው፥ እንደ ዳዊትም ትእዛዝ፥ በደስታና በመዝሙር ለእግዚአብሔር የሚቃጠለውን መስዋእት ያቀርቡ ዘንድ ዳዊት በእግዚአብሔር ቤት የከፈላቸውን ካህናትና ሌዋውያን በእግዚአብሔር ቤት አገልግሎት ላይ ሾመ።",
    "19": "በማናቸውም ነገር ሁሉ ርኩስ የሆነ ሰው እንዳይገባ በእግዚአብሔር ቤት በር በረኞችን አኖረ።",
    "20": "የመቶ አለቆችንም፥ ከበርቴዎቹንም፥ የህዝቡንም አለቆች፥ የአገሩንም ህዝብ ሁሉ ወሰደ፥ ንጉሱንም ከእግዚአብሔር ቤት አወረደ፤ በላይኛውም በር በኩል ወደ ንጉሱ ቤት መጡ፥ ንጉሱንም በመንግስቱ ዙፋን ላይ አኖሩት።",
    "21": "የአገሩም ህዝብ ሁሉ ደስ አላቸው፥ ከተማይቱም ፀጥ አለች ጎቶሊያንም በሰይፍ ገደሉአት።"
}