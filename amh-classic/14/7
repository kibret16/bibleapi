{
    "1": "ሰሎሞንም ፀሎቱን በፈፀመ ጊዜ እሳት ከሰማይ ወርዶ የሚቃጠለውን መስዋእትና ሌላ መስዋእቱን በላ የእግዚአብሔርም ክብር ቤቱን ሞላ።",
    "2": "የእግዚአብሔርም ክብር የእግዚአብሔርን ቤት ሞልቶት ነበርና ካህናቱ ወደ እግዚአብሔር ቤት መግባት አልቻሉም።",
    "3": "የእስራኤልም ልጆች ሁሉ እሳቱ ሲወርድ የእግዚአብሔርም ክብር በቤቱ ላይ ሲሆን ያዩ ነበር፤ በወለሉም ላይ በግምባራቸው ወደ ምድር ተደፍተው ሰገዱ፦ እርሱ መልካም ነውና፥ ምህረቱም ለዘላለም ነውና ብለውም እግዚአብሔርን አመሰገኑ።",
    "4": "ንጉሱም ህዝቡም ሁሉ በእግዚአብሔር ፊት መስዋእት ያቀርቡ ነበር።",
    "5": "ንጉሱም ሰሎሞን ሃያ ሁለት ሺህ በሬዎችና መቶ ሃያ ሺህ በጎች ሰዋ። እንዲሁ ንጉሱና ህዝቡ ሁሉ የእግዚአብሔርን ቤት ቀደሱ።",
    "6": "ካህናቱም በየስርአታቸው፥ ሌዋውያኑም ደግሞ። ምህረቱ ለዘላለም ነውና እግዚአብሔርን አመስግኑ የሚለውን የዳዊትን መዝሙር እየዘመሩ፥ ንጉሱ ዳዊት እግዚአብሔርን ለማመስገን የሰራውን የእግዚአብሔርን የዜማ እቃ ይዘው ቆመው ነበር፤ ካህናቱም በፊታቸው መለከት ይነፉ ነበር እስራኤልም ሁሉ ቆመው ነበር።",
    "7": "ሰሎሞን በእግዚአብሔር ቤት ፊት የነበረውን የአደባባዩን ውስጥ ቀደሰ፤ ሰሎሞንም የሰራው የናስ መሰዊያ የሚቃጠለውን መስዋእትና የእህሉን ቁርባን ስቡንም መያዝ አልቻለምና የሚቃጠለውን መስዋእትና የደህንነቱን መስዋእት ስብ በዚያ አቀረበ።",
    "8": "ሰሎሞንም ከእርሱም ጋር እጅግ ታላቅ ጉባኤ የሆኑ፥ ከሃማት መግቢያ ጀምሮ እስከ ግብፅ ወንዝ ድረስ ያሉ እስራኤል ሁሉ፥ በዚያን ጊዜ ሰባት ቀን በአል አደረጉ።",
    "9": "ሰባት ቀንም መሰዊያውን ቀድሰው፥ ሰባት ቀንም በአል አድርገው ነበርና በስምንተኛው ቀን የተቀደሰውን ጉባኤ አደረጉ።",
    "10": "በሰባተኛውም ወር በሃያ ሶስተኛውም ቀን ህዝቡን ወደ ድንኳናቸው አሰናበተ፤ እግዚአብሔር ለዳዊትና ለሰሎሞን ለህዝቡም ለእስራኤል ስላደረገው ቸርነት ደስ ብሎአቸው ሃሴትን እያደረጉ ሄዱ።",
    "11": "ሰሎሞንም የእግዚአብሔርን ቤትና የንጉሱን ቤት ጨረሰ፤ በእግዚአብሔር ቤትና በራሱ ቤት ይሰራው ዘንድ በልቡ ያሰበውን ሁሉ አከናወነ።",
    "12": "እግዚአብሔርም ለሰሎሞን በሌሊት ተገልጦ እንዲህ አለው፦ ፀሎትህን ሰምቻለሁ፥ ይህንም ስፍራ ለራሴ ለመስዋእት ቤት መርጫለሁ።",
    "13": "ዝናብ እንዳይወርድ ሰማያቱን ብዘጋ፥ ወይም ምድሪቱን ይበላ ዘንድ አንበጣን ባዝዘው፥ ወይም በህዝብ ላይ ቸነፈር ብሰድድ፥",
    "14": "በስሜ የተጠሩት ህዝቤ ሰውነታቸውን አዋርደው ቢፀልዩ፥ ፊቴንም ቢፈልጉ፥ ከክፉ መንገዳቸውም ቢመለሱ፥ በሰማይ ሆኜ እሰማለሁ፥ ሃጢአታቸውንም ይቅር እላለሁ፥ ምድራቸውንም እፈውሳለሁ።",
    "15": "አሁንም በዚህ ስፍራ ለሚፀለይ ፀሎት አይኖቼ ይገለጣሉ፥ ጆሮቼም ያደምጣሉ።",
    "16": "አሁንም ስሜ ለዘላለም በዚያ ይኖር ዘንድ ይህን ቤት መርጫለሁ ቀድሻለሁም፤ አይኖቼና ልቤም ዘወትር በዚያ ይሆናሉ።",
    "17": "አንተም ደግሞ አባትህ ዳዊት እንደ ሄደ በፊቴ ብትሄድ፥ እንዳዘዝሁህም ሁሉ ብታደርግ፥ ስርአቴንና ፍርዴንም ብትጠብቅ፥",
    "18": "ከአባትህ ከዳዊት ጋር፦ በእስራኤል ላይ አለቃ፥ የሚሆን ከዘርህ አይታጣም ብዬ ቃል ኪዳን እንዳደረግሁ የመንግስትህን ዙፋን አፀናለሁ።",
    "19": "እናንተ ግን እኔን ከመከተል ብትመለሱ፥ የሰጠኋችሁንም ስርአቴንና ትእዛዜን ብትተዉ፥ ሄዳችሁም ሌሎችን አማልክት ብታመልኩ ብትሰግዱላቸውም፥",
    "20": "ለአባቶቻችሁ ከሰጠኋቸው ምድር እነቅላችኋለሁ ለስሜም የቀደስሁትን ይህን ቤት ከፊቴ እጥለዋለሁ፥ በአህዛብም ሁሉ መካከል ምሳሌና ተረት አደርገዋለሁ።",
    "21": "ከፍ ከፍ ብሎ የነበረውንም ይህን ቤት እያዩ በዚያ የሚያልፉ ሰዎች ሁሉ፦ እግዚአብሔር በዚህ አገርና በዚህ ቤት ስለ ምን እንዲህ አደረገ? ብለው ይደነቃሉ።",
    "22": "መልሰውም፦ ከግብፅ ምድር ያወጣቸውን የአባቶቻቸውን አምላክ እግዚአብሔርን ትተው ሌሎችን አማልክት ስለ ተከተሉ፥ ስለ ሰገዱላቸውም፥ ስለ አመለኩአቸውም፥ ስለዚህ ይህን ክፉ ነገር ሁሉ አመጣባቸው ይላሉ።"
}