{
    "1": "እንዲህም ሆነ፤ የሮብአም መንግስት በፀናች ጊዜ፥ እርሱም በበረታ ጊዜ፥ እርሱና እስራኤል ሁሉ የእግዚአብሔርን ህግ ተዉ።",
    "2": "እግዚአብሔርን በድለዋልና ሮብአም በነገሰ በአምስተኛው አመት የግብፅ ንጉስ ሺሻቅ ሺህ ሁለት መቶ ሰረገሎችና ስድሳ ሺህ ፈረሰኞች ይዞ ወደ ኢየሩሳሌም ወጣ።",
    "3": "ከእርሱም ጋር ከግብፅ ለመጣው ህዝብ ቁጥር አልነበረውም፤ እነርሱም የልብያ ሰዎች፥ ሱካውያን፥ የኢትዮጵያ ሰዎችም ነበሩ።",
    "4": "ለይሁዳም የነበሩትን ምሽጎች ከተሞች ወሰደ፥ ወደ ኢየሩሳሌምም መጣ።",
    "5": "ነቢዩም ሸማያ ወደ ሮብአምና ከሺሻቅ ሸሽተው በኢየሩሳሌም ወደ ተሰበሰቡባት ወደ ይሁዳ መሳፍንት መጥቶ እንዲህ አላቸው፦ እግዚአብሔር እንዲህ ይላል፦ እናንተ ተዋችሁኝ ስለዚህ እኔ ደግሞ በሺሻቅ እጅ ተውኋችሁ።",
    "6": "የእስራኤልም መሳፍንትና ንጉሱ፦ እግዚአብሔር ፃድቅ ነው ብለው ሰውነታቸውን አዋረዱ።",
    "7": "እግዚአብሔርም ሰውነታቸውን እንዳዋረዱ ባየ ጊዜ የእግዚአብሔር ቃል፦ ሰውነታቸውን አዋርደዋል፤ አላጠፋቸውም፤ ከጥቂት ቀንም በኋላ አድናቸዋለሁ፥ ቁጣዬም በሺሻቅ እጅ በኢየሩሳሌም ላይ አይፈስስም፤",
    "8": "ነገር ግን ለእኔ መገዛትንና ለምድር ነገስታት መገዛትን ያውቁ ዘንድ ይገዙለታል ሲል ወደ ሸማያ መጣ።",
    "9": "የግብፅ ንጉስ ሺሻቅም ወደ ኢየሩሳሌም መጣ፥ የእግዚአብሔርንም ቤት መዛግብትና የንጉሱን ቤት መዛግብት ወሰደ፤ ሁሉንም ወሰደ፤ ደግሞም ሰሎሞን የሰራቸውን የወርቁን ጋሻዎች ወሰደ።",
    "10": "ንጉሱም ሮብአም በእነርሱ ፋንታ የናስ ጋሻዎችን ሰራ፥ የንጉሱንም ቤት ደጅ በሚጠብቁ በዘበኞች አለቃ እጅ አኖራቸው።",
    "11": "ንጉሱም ወደ እግዚአብሔር ቤት በገባ ቁጥር ዘበኞች መጥተው ይሸከሙአቸው ነበር፥ መልሰውም በዘበኞች ቤት ውስጥ ያኖሩአቸው ነበር።",
    "12": "ሰውነቱንም ባዋረደ ጊዜ የእግዚአብሔር ቁጣ ፈፅሞ እንዳያጠፋው ከእርሱ ዘንድ ተመለሰ፤ በይሁዳም ደግሞ መልካም ነገር ተገኘ።",
    "13": "ንጉሱም ሮብአም በኢየሩሳሌም በረታ ንጉስም ሆነ፤ ሮብአምም በነገሰ ጊዜ የአርባ አንድ አመት ጉልማሳ ነበረ፤ እግዚአብሔርም ስሙን ያኖርባት ዘንድ ከእስራኤል አገር ሁሉ በመረጣት ከተማ በኢየሩሳሌም አስራ ሰባት አመት ነገሰ፤ እናቱም የአሞን ሴት ናእማ ነበረች።",
    "14": "እግዚአብሔርንም ይሻ ዘንድ ልቡን አላዘጋጀም ነበርና ክፉ ነገር አደረገ።",
    "15": "የሮብአምም የፊተኛውና የኋለኛው ነገር በነቢዩ ሸማያና በባለ ራእዩ በአዶ የትውልድ ታሪክ መፅሃፍ የተፃፈ አይደለምን? በሮብአምና በኢዮርብአም መካከልም በዘመናቸው ሁሉ ሰልፍ ነበረ።",
    "16": "ሮብአምም ከአባቶቹ ጋር አንቀላፋ፥ በዳዊትም ከተማ ተቀበረ፤ ልጁም አብያ በእርሱ ፋንታ ነገሰ።"
}