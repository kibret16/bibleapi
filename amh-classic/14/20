{
    "1": "እንዲህም ሆነ፤ ከዚህ በኋላ የሞአብና የአሞን ልጆች ከእነርሱም ጋር ምኡናውያን ኢዮሳፍጥን ሊወጉ መጡ።",
    "2": "ወሬኞችም መጥተው፦ ከባህሩ ማዶ ከሶሪያ ታላቅ ሰራዊት መጥቶብሃል፤ እነሆም፥ አይንጋዲ በተባለች በሃሴሶን ታማር ናቸው ብለው ለኢዮሳፍጥ ነገሩት።",
    "3": "ኢዮሳፍጥም ፈራ፥ እግዚአብሔርንም ሊፈልግ ፊቱን አቀና፤ በይሁዳም ሁሉ ፆም አወጀ።",
    "4": "ይሁዳም እግዚአብሔርን ይፈልግ ዘንድ ተከማቸ፤ ከይሁዳ ከተሞችም ሁሉ እግዚአብሔርን ይፈልጉ ዘንድ መጡ።",
    "5": "ኢዮሳፍጥም በይሁዳና በኢየሩሳሌም ጉባኤ መካከል በእግዚአብሔር ቤት ውስጥ በአዲሱ አደባባይ ፊት ቆመ፤",
    "6": "እንዲህም አለ፦ አቤቱ የአባቶቻችን አምላክ ሆይ፥ በሰማይ ያለህ አምላክ አንተ አይደለህምን? የአህዛብንስ መንግስታት ሁሉ የምትገዛ አንተ አይደለህምን? ሃይልና ችሎታ በእጅህ ነው፥ ሊቋቋምህም የሚችል የለም።",
    "7": "አምላካችን ሆይ፥ በዚህ ምድር የነበሩትን አህዛብ ከህዝብህ ከእስራኤል ፊት ያሳደድህ፥ ለወዳጅህም ለአብርሃም ዘር ለዘላለም የሰጠሃት አንተ አይደለህምን?",
    "8": "እነርሱም ተቀመጡባት፥ ለስምህም መቅደስን ሰርተውባት፦",
    "9": "ክፉ ነገር፥ የፍርድ ሰይፍ ወይም ቸነፈር ወይም ራብ፥ ቢመጣብን ስምህ ባለበት በዚህ ቤት ፊትና በፊትህ ቆመን በመከራችን ወደ አንተ እንጮሃለን፥ አንተም ሰምተህ ታድነናለህ አሉ።",
    "10": "አሁንም፥ እነሆ፥ እስራኤል ከግብፅ ምድር በወጡ ጊዜ ያልፉባቸው ዘንድ ያልፈቀድህላቸው፥ ነገር ግን ፈቀቅ ብለው ያላጠፉአቸው፥ የአሞንና የሞአብ ልጆች የሴይርም ተራራ ሰዎች፥",
    "11": "እነሆ፥ ለወሮታችን ክፋት ይመልሱልናል፤ ከሰጠኸንም ርስት ያወጡን ዘንድ መጥተዋል።",
    "12": "አምላካችን ሆይ፥ አንተ አትፈርድባቸውምን? ይህን የመጣብንን ታላቅ ወገን እንቃወም ዘንድ አንችልም፤ የምናደርገውንም አናውቅም፤ ነገር ግን አይኖቻችን ወደ አንተ ናቸው።",
    "13": "የይሁዳም ሰዎች ሁሉ ከህፃናቶቻቸውና ከሚስቶቻቸው ከልጆቻቸውም ጋር በእግዚአብሔር ፊት ቆመው ነበር።",
    "14": "የእግዚአብሔርም መንፈስ ከአሳፍ ወገን በነበረው በሌዋዊው በማታንያ ልጅ በይኢኤል ልጅ በበናያስ ልጅ በዘካሪያስ ልጅ በየህዚኤል ላይ በጉባኤው መካከል መጣ፤",
    "15": "እንዲህም አለ፦ ይሁዳ ሁሉ፥ በኢየሩሳሌምም የምትኖሩ፥ አንተም ንጉሱ ኢዮሳፍጥ፥ ስሙ፤ እግዚአብሔር እንዲህ ይላችኋል፦ ሰልፉ የእግዚአብሔር ነው እንጂ የእናንተ አይደለምና ከዚህ ታላቅ ወገን የተነሳ አትፍሩ፥ አትደንግጡም።",
    "16": "ነገ በእነርሱ ላይ ውረዱ፤ እነሆ፥ በፂፅ አቀበት ይወጣሉ፤ በሸለቆውም መጨረሻ በይሩኤል ምድረ በዳ ፊት ለፊት ታገኙአቸዋላችሁ።",
    "17": "እናንተ በዚህ ሰልፍ የምትዋጉ አይደላችሁም፤ ይሁዳና ኢየሩሳሌም ሆይ፥ ተሰለፉ፥ ዝም ብላችሁ ቁሙ፥ የሚሆነውንም የእግዚአብሔርን መድሃኒት እዩ፤ እግዚአብሔርም ከእናንተ ጋር ነውና አትፍሩ፥ አትደንግጡም፥ ነገም ውጡባቸው።",
    "18": "ኢዮሳፍጥም በምድር ላይ ተደፋ፤ ይሁዳም ሁሉ በኢየሩሳሌምም የሚኖሩ በእግዚአብሔር ፊት ወደቁ፥ ለእግዚአብሔርም ሰገዱ።",
    "19": "ሌዋውያንም፥ የቀአት ልጆችና የቆሬ ልጆች፥ የእስራኤልን አምላክ እግዚአብሔርን በእጅግ ታላቅ ድምፅ ያመሰገኑት ዘንድ ቆሙ።",
    "20": "ማልደውም ተነሱ፥ ወደ ቴቁሄም ምድረ በዳ ወጡ፤ ሲወጡም ኢዮሳፍጥ ቆመና፦ ይሁዳና በኢየሩሳሌም የምትኖሩ ሆይ፥ ስሙኝ በአምላካችሁ በእግዚአብሔር እመኑ፥ ትፀኑማላችሁ፤ በነቢያቱም እመኑ፥ ነገሩም ይሰላላችኋል አለ።",
    "21": "ከህዝቡም ጋር ተማክሮ በሰራዊቱ ፊት የሚሄዱትን፦ ምህረቱ ለዘላለም ነውና እግዚአብሔርን አመስግኑ የሚሉትንም፥ ጌጠኛ ልብስም ለብሰው የሚያመሰግኑትን፥ ለእግዚአብሔርም የሚዘምሩትን መዘምራን አቆመ።",
    "22": "ዝማሬውንና ምስጋናውንም በጀመሩ ጊዜ ይሁዳን ሊወጉ በመጡት በአሞንና በሞአብ ልጆች በሴይርም ተራራ ሰዎች ላይ እግዚአብሔር ድብቅ ጦርን አመጣባቸው፤ እነርሱም ተመቱ።",
    "23": "የአሞንና የሞአብ ልጆችም በሴይር ተራራ በሚኖሩት ላይ ፈፅመው ይገድሉአቸው ዘንድ ያጠፉአቸውም ዘንድ ተነስተውባቸው ነበር፤ በሴይርም የሚኖሩትን ካጠፉ በኋላ እያንዳንዱ ባልንጀራውን ለማጥፋት ተረዳዳ።",
    "24": "የይሁዳም ሰዎች ወደ ምድረ በዳ ግንብ በመጡ ጊዜ ህዝቡን አዩ፤ እነሆም፥ በምድሩ ሁሉ ሬሳ ሞልቶ ነበር፥ ያመለጠም ሰው አልነበረም።",
    "25": "ኢዮሳፍጥና ህዝቡም ምርኮ ይወስዱ ዘንድ መጡ፤ ብዙ ከብትና ልዩ ልዩ እቃም፥ ልብስም፥ እጅግም ያማረ እቃ አገኙ፥ በዘበዙትም፥ ሁሉንም ይሸከሙ ዘንድ አልቻሉም፤ ከምርኮውም ብዛት የተነሳ እስከ ሶስት ቀን ድረስ ይበዘብዙ ነበር።",
    "26": "በአራተኛውም ቀን በበረከት ሸለቆ ውስጥ ተሰበሰቡ፥ በዚያም እግዚአብሔርን ባረኩ ስለዚህም ያ ስፍራ እስከ ዛሬ ድረስ የበረከት ሸለቆ ተባለ።",
    "27": "የይሁዳና የኢየሩሳሌም ሰዎች፥ በፊታቸውም ኢዮሳፍጥ፥ እግዚአብሔር በጠላቶቻቸው ላይ ደስ አሰኝቶአቸዋልና በደስታ ወደ ኢየሩሳሌም ይሄዱ ዘንድ ተመለሱ።",
    "28": "በበገናም በመሰንቆም በመለከትም ወደ ኢየሩሳሌም ወደ እግዚአብሔርም ቤት ገቡ።",
    "29": "እግዚአብሔር የእስራኤልን ጠላቶች እንደ ወጋ በሰሙ ጊዜ በምድር መንግስታት ሁሉ ላይ የእግዚአብሔር ፍርሃት ሆነ።",
    "30": "የኢዮሳፍጥም መንግስት ፀጥ አለች፥ አምላኩም በዙሪያው ካሉ አሳረፈው።",
    "31": "ኢዮሳፍጥ በይሁዳ ላይ ነገሰ መንገስ በጀመረ ጊዜም የሰላሳ አምስት አመት ጉልማሳ ነበረ፥ በኢየሩሳሌምም ሃያ አምስት አመት ነገሰ፤ እናቱም የሺልሂ ልጅ አዙባ ነበረች።",
    "32": "በአባቱም በአሳ መንገድ ሄደ፥ ከእርሱም ፈቀቅ አላለም፤ በእግዚአብሔር ፊት ቅን አደረገ።",
    "33": "ነገር ግን የኮረብታው መስገጃዎች አልተወገዱም፤ ህዝቡም ገና ልባቸውን ወደ አባቶቻቸው አምላክ አላዘጋጁም ነበር።",
    "34": "የቀረውም የፊተኛውና የኋለኛው የኢዮሳፍጥ ነገር፥ እነሆ፥ በእስራኤል ነገስታት መፅሃፍ ውስጥ በሚገኘው በአናኒ ልጅ በኢዩ ታሪክ ተፅፎአል።",
    "35": "ከዚህም በኋላ የይሁዳ ንጉስ ኢዮሳፍጥ ስራው እጅግ ክፉ ከሆነ ከእስራኤል ንጉስ ከአካዝያስ ጋር ተባበረ።",
    "36": "ወደ ተርሴስም የሚሄዱትን መርከቦች ያሰሩ ዘንድ አንድ ሆኑ መርከቦቹንም በኤፅዮንጋብር አሰሩ።",
    "37": "የመሪሳም ሰው የዶዳያ ልጅ አልአዛር፦ ከአካዝያስ ጋር ተባብረሃልና እግዚአብሔር ስራህን አፍርሶታል ብሎ በኢዮሳፍጥ ላይ ትንቢት ተናገረ። መርከቦቹም ተሰበሩ፥ ወደ ተርሴስም ይሄዱ ዘንድ አልቻሉም።"
}