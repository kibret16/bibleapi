{
    "1": "ለኢዮሳፍጥም ብዙ ብልጥግናና ክብር ነበረው፤ ለአክአብም ጋብቻ ሆነ።",
    "2": "ከጥቂት አመት በኋላም ወደ አክአብ ወደ ሰማርያ ወረደ። አክአብም ለእርሱና ከእርሱ ጋር ለነበሩት ህዝብ ብዙ በጎችንና በሬዎችን አረደ፥ ከእርሱም ጋር ወደ ሬማት ዘገለአድ ይሄድ ዘንድ አባበለው።",
    "3": "የእስራኤልም ንጉስ አክአብ የይሁዳን ንጉስ ኢዮሳፍጥን፦ ከእኔ ጋር ወደ ሬማት ዘገለአድ ትሄዳለህን? አለው። እርሱም እኔ እንደ አንተ ነኝ፥ ህዝቤም እንደ ህዝብህ ናቸው፤ በሰልፍም ከአንተ ጋር እንሆናለን ብሎ መለሰለት።",
    "4": "ኢዮሳፍጥም የእስራኤልን ንጉስ፦ የእግዚአብሔርን ቃል አስቀድመህ ትጠይቅ ዘንድ እለምንሃለሁ አለው።",
    "5": "የእስራኤልም ንጉስ ነቢያቱን አራት መቶ ሰዎች ሰብስቦ፦ ወደ ሬማት ዘገለአድ ለሰልፍ ልሂድን? ወይስ ልቅር? አላቸው። እርሱም፦ እግዚአብሔር በንጉሱ እጅ አሳልፎ ይሰጣታልና ውጣ አሉት።",
    "6": "ኢዮሳፍጥ ግን፦ እንጠይቀው ዘንድ የእግዚአብሔርን ነቢይ የሆነ ሌላ ሰው በዚህ አይገኝምን? አለ።",
    "7": "የእስራኤልም ንጉስ ኢዮሳፍጥን፦ እግዚአብሔርን የምንጠይቅበት አንድ ሰው አለ፤ ነገር ግን ሁል ጊዜ ክፉ እንጂ ከቶ መልካም ትንቢት አይነግርልኝምና እጠላዋለሁ እርሱም የይምላ ልጅ ሚክያስ ነው አለው። ኢዮሳፍጥም፦ ንጉስ እንዲህ አይበል አለው።",
    "8": "የእስራኤልም ንጉስ አንድ ጃንደረባ ጠርቶ፦ የይምላን ልጅ ሚክያስን ፈጥነህ አምጣው አለው።",
    "9": "የእስራኤል ንጉስና የይሁዳ ንጉስ ኢዮሳፍጥ ልብሰ መንግስት ለብሰው በሰማርያ በር መግቢያ አጠገብ በአደባባይ በዙፋኖቻቸው ላይ ተቀምጠው ነበር፤ ነቢያትም ሁሉ በፊታቸው ትንቢት ይናገሩ ነበር።",
    "10": "የክንአና ልጅ ሰዴቅያስም የብረት ቀንዶች ሰርቶ፦ እግዚአብሔር እንዲህ ይላል፦ ሶሪያውያንን እስኪጠፉ ድረስ በእነዚህ ትወጋለህ አለ።",
    "11": "ነቢያትም ሁሉ፦ እግዚአብሔር በንጉሱ እጅ አሳልፎ ይሰጣታልና ወደ ሬማት ዘገለአድ ሂድና ተከናወን እያሉ እንዲሁ ትንቢት ይናገሩ ነበር።",
    "12": "ሚክያስንም ሊጠራ የሄደ መልእክተኛ፦ እነሆ፥ ነቢያት በአንድ አፍ ሆነው ለንጉሱ መልካም ይናገራሉ፤ ቃልህም እንደ ቃላቸው እንዲሆን መልካም እንድትናገር እለምንሃለሁ አለው።",
    "13": "ሚክያስም፦ ህያው እግዚአብሔርን! አምላኬ የሚለውን እርሱን እናገራለሁ አለ።",
    "14": "ወደ ንጉሱም በመጣ ጊዜ ንጉሱ ሚክያስ ሆይ፥ ወደ ሬማት ዘገለአድ ለሰልፍ እንሂድን? ወይስ እንቅር? አለው። እርሱም፦ ውጣ፥ ተከናወን፤ በእጅህም አልፈው ይሰጣሉ አለ።",
    "15": "ንጉሱም፦ በእግዚአብሔር ስም ከእውነት በቀር እንዳትነግረኝ ስንት ጊዜ አምልሃለሁ? አለው።",
    "16": "እርሱም፦ እስራኤል ሁሉ ጠባቂ እንደሌላቸው በጎች በተራሮች ላይ ተበትነው አየሁ፤ እግዚአብሔርም፦ ለእነዚህ ጌታ የላቸውም፥ እያንዳንዱም በሰላም ወደ ቤቱ ይመለስ አለ ብሎ ተናገረ።",
    "17": "የእስራኤልም ንጉስ ኢዮሳፍጥን፦ ክፉ እንጂ መልካም ትንቢት አይናገርልኝም አላልሁህምን? አለው።",
    "18": "ሚክያስም አለ፦ እንግዲህ የእግዚአብሔርን ቃል ስሙ፤ እግዚአብሔር በዙፋኑ ተቀምጦ፥ የሰማይም ሰራዊት ሁሉ በቀኙና በግራው ቆመው አየሁ።",
    "19": "እግዚአብሔርም፦ ወጥቶ በሬማት ዘገለአድ ይወድቅ ዘንድ የእስራኤልን ንጉስ አክአብን የሚያታልል ማን ነው? አለ። አንዱም እንደዚህ፥ ሌላውም እንደዚያ ያለ ነገር ተናገረ።",
    "20": "መንፈስም መጣ፥ በእግዚአብሔርም ፊት ቆሞ፦ እኔ አታልለዋለሁ አለ። እግዚአብሔርም፦ በምን? አለው።",
    "21": "እርሱም፦ ወጥቼ በነቢያቱ ሁሉ አፍ ሃሰተኛ መንፈስ እሆናለሁ አለ። እግዚአብሔርም፦ ታታልለዋለህ ይቀናሃል ውጣ፥ እንዲህም አድርግ አለ።",
    "22": "አሁንም፥ እነሆ፥ እግዚአብሔር በእነዚህ በነቢያትህ አፍ ሃሰተኛ መንፈስን አድርጎአል፤ እግዚአብሔርም በአንተ ላይ ክፉ ተናግሮብሃል።",
    "23": "የክንአናም ልጅ ሴዴቅያስ ቀረበ፥ ሚክያስንም በጥፊ መታውና፦ የእግዚአብሔር መንፈስ ከአንተ ጋር ይናገር ዘንድ በምን መንገድ ከእኔ አለፈ? አለ።",
    "24": "ሚክያስም፦ እነሆ፥ በዚያ ቀን ልትሸሸግ ወደ እልፍኝህ ስትሄድ ታያለህ አለ።",
    "25": "የእስራኤልም ንጉስ፦ ሚክያስን ውሰዱ፥ ወደ ከተማይቱም አለቃ ወደ አሞን፥ ወደ ንጉሱም ልጅ ወደ ኢዮአስ መልሳችሁ፦",
    "26": "ንጉሱ እንዲህ ይላል፦ በደህና እስክመለስ ድረስ ይህን ሰው በግዞት አኑሩት፥ የመከራም እንጀራ መግቡት፥ የመከራም ውሃ አጠጡት በሉ አለ።",
    "27": "ሚክያስም፦ በደህና ብትመለስ እግዚአብሔር በእኔ የተናገረ አይደለም አለ። ደግሞም፦ እናንተ ህዝብ ሁሉ፥ ስሙኝ አለ።",
    "28": "የእስራኤል ንጉስና የይሁዳ ንጉስ ኢዮሳፍጥ ወደ ሬማት ዘገለአድ ወጡ።",
    "29": "የእስራኤል ንጉስም ኢዮሳፍጥን፦ ልብሴን ለውጬ ወደ ሰልፍ እገባለሁ፤ አንተ ግን ልብስህን ልበስ አለው። የእስራኤልም ንጉስ ልብሱን ለወጠ፥ ወደ ሰልፍም ገቡ።",
    "30": "የሶርያም ንጉስ የሰረገሎቹን አለቆች፦ ከእስራኤል ንጉስ በቀር ትንሽ ቢሆን ወይም ትልቅ ከማናቸውም ጋር አትጋጠሙ ብሎ አዝዞ ነበር።",
    "31": "የሰረገሎችም አለቆች ኢዮሳፍጥን ባዩ ጊዜ፦ የእስራኤል ንጉስ ነው አሉ፥ ሊጋጠሙትም ከበቡት፤ ኢዮሳፍጥ ግን ጮኸ፥ እግዚአብሔርም ረዳው፥ አምላኩም ከእርሱ መለሳቸው።",
    "32": "የሰረገሎቹም አለቆች የእስራኤል ንጉስ እንዳልሆነ ባዩ ጊዜ እርሱን ከማሳደድ ተመለሱ።",
    "33": "አንድ ሰውም ቀስቱን በድንገት ገትሮ የእስራኤልን ንጉስ በጥሩሩ መጋጠሚያ በኩል ሳምባውን ወጋው። ሰረገለኛውንም፦ ተወግቻለሁና እጅህን ግታ ከሰልፍም ውስጥ አውጣኝ አለው።",
    "34": "በዚያም ቀን ሰልፍ በረታ፤ የእስራኤልም ንጉስ በሶሪያውያን ፊት እስከ ማታ ድረስ በሰረገላው ላይ ራሱን ይደግፍ ነበር፤ ፀሃይም በገባ ጊዜ ሞተ።"
}