{
    "1": "የይሁዳም ህዝብ ሁሉ የአስራ ስድስት አመት ጉልማሳ የነበረውን ኦዝያንን ወስደው በአባቱ በአሜስያስ ፋንታ አነገሱት።",
    "2": "ንጉሱም ከአባቶቹ ጋር ከአንቀላፋ በኋላ ኦዝያን ኤላትን ሰራ፥ ወደ ይሁዳም መለሳት።",
    "3": "ኦዝያንም መንገስ በጀመረ ጊዜ የአስራ ስድስት አመት ጉልማሳ ነበረ፥ በኢየሩሳሌምም አምሳ ሁለት አመት ነገሰ፤ እናቱም ይኮልያ የተባለች የኢየሩሳሌም ሴት ነበረች።",
    "4": "አባቱም አሜስያስ እንዳደረገው ሁሉ በእግዚአብሔር ፊት ቅን ነገር አደረገ።",
    "5": "እግዚአብሔርንም መፍራት ባስተማረ በዘካርያስ ዘመን እግዚአብሔርን ይፈልግ ዘንድ ልብ አደረገ እግዚአብሔርንም በፈለገ ጊዜ እግዚአብሔር ነገሩን አከናወነለት።",
    "6": "ወጥቶም ከፍልስጥኤማውያን ጋር ተዋጋ፥ የጌትንና የየብናን የአዞጦንንም ቅጥር አፈረሰ፤ በአዛጦንና በፍልስጥኤማውያንም አገር ከተሞችን ሰራ።",
    "7": "እግዚአብሔርም በፍልስጥኤማውያንና በጉርበአል በሚኖሩ አረባውያን በምኡናውያንም ላይ ረዳው።",
    "8": "አሞናውያንም ለኦዝያን ገበሩ፤ እጅግም በርትቶ ነበርና ዝናው እስከ ግብፅ መግቢያ ድረስ ተሰማ።",
    "9": "ኦዝያንም በኢየሩሳሌም በማእዘኑ በርና በሸለቆው በር ቅጥሩም በዞረበት ማእዘን አጠገብ ግንቦችን ሰርቶ መሸጋቸው።",
    "10": "ብዙም እንስሶች ነበሩበትና በምድረ በዳና በቆላው በደጋውም ግንብ ሰራ፥ ብዙ ጉድጓድም ማሰ፤ ደግሞም እርሻ ይወድድ ነበርና በተራራማውና በፍሬያማው ስፍራ አራሾችና አትክልተኞች ነበሩት።",
    "11": "ደግሞም ለኦዝያን በሰራዊት ውስጥ ሰልፈኞች ነበሩት፤ በንጉሱ አለቃ በሃናንያ ትእዛዝ በአለቃው በመእሴያና በፀሃፊው በይኢኤል እጅ እንደ ተቆጠሩ ወደ ሰልፍ በየቁጥራቸው ይወጡ ነበር።",
    "12": "የአባቶቻቸውም ቤቶች አለቆች የፅኑአን ሃያላኑ ቁጥር ሁሉ ሁለት ሺህ ስድስት መቶ ነበረ።",
    "13": "ንጉሱንም በጠላቱ ላይ ያግዝ ዘንድ፥ በታላቅ ሃይል ወደ ሰልፍ የሚወጣ፥ ከእጃቸው በታች የነበረ ሰራዊት ሶስት መቶ ሰባት ሺህ አምስት መቶ ነበረ።",
    "14": "ኦዝያንም ለጭፍራው ሁሉ ጋሻና ጦር፥ ራስ ቁርና ጥሩር፥ ቀስትና የሚወነጭፉትን ድንጋይ አዘጋጀላቸው።",
    "15": "በኢየሩሳሌምም በብልሃተኞች እጅ የተሰሩትን፥ በግንብና በቅጥር ላይ የሚኖሩትን፥ ፍላፃና መርግ የሚወረወርባቸውን መሳሪያዎች አደረገ፤ እስኪበረታም ድረስ እግዚአብሔር በድንቅ ረድቶታልና ዝናው እስከ ሩቅ ድረስ ተሰማ።",
    "16": "ነገር ግን በበረታ ጊዜ ለጥፋት ልቡ ታበየ፥ አምላኩንም እግዚአብሔርን በደለ፤ ወደ መቅደስ ገብቶ በእጣን መሰዊያ ላይ አጠነ።",
    "17": "ካህኑም አዛርያስ ከእርሱም ጋር ፅኑአን የነበሩ ሰማንያ የእግዚአብሔር ካህናት ተከትለው ገቡ።",
    "18": "ንጉሱንም ኦዝያንን እየተቃወሙ፦ ኦዝያን ሆይ፥ እጣን ማጠን የተቀደሱት የአሮን ልጆች የካህናቱ ሹመት ነው፤ እንጂ ለእግዚአብሔር ታጥን ዘንድ ለአንተ አይገባህም በድለሃልና ከመቅደሱ ውጣ ከአምላክህም ከእግዚአብሔር ዘንድ ክብር አይሆንልህም አሉት።",
    "19": "ኦዝያንም ተቆጣ የሚያጥንበትም ጥና በእጁ ነበረ፤ ካህናቱንም በተቆጣ ጊዜ በካህናቱ ፊት በእግዚአብሔር ቤት ውስጥ በእጣኑ መሰዊያ አጠገብ ሳለ በግምባሩ ላይ ለምፅ ታየ።",
    "20": "ታላቁም ካህን አዛርያስ ካህናቱም ሁሉ ተመለከቱት፥ እነሆም፥ በግምባሩ ላይ ለምፅ ነበረ፤ ፈጥነውም አባረሩት፥ እርሱም ደግሞ እግዚአብሔር ቀስፎት ነበርና ይወጣ ዘንድ ቸኮለ።",
    "21": "ንጉሱም ኦዝያን እስኪሞት ድረስ ለምፃም ነበረ፤ ለምፃምም ሆኖ ከእግዚአብሔር ቤት ተቆርጦአልና በተለየ ቤት ይቀመጥ ነበር፤ ልጁም ኢዮአታም በንጉሱ ቤት ላይ ሆኖ በምድሩ ህዝብ ላይ ይፈርድ ነበር።",
    "22": "የቀረውንም የፊተኛውንና የኋለኛውን የኦዝያንን ነገር ነቢዩ የአሞፅ ልጅ ኢሳይያስ ፅፎታል።",
    "23": "ኦዝያንም ከአባቶቹ ጋር አንቀላፋ፥ ለምፃም ነው ብለውም ከአባቶቹ ጋር በነገስታቱ መቃብር እርሻ ውስጥ ቀበሩት፤ ልጁም ኢዮአታም በእርሱ ፋንታ ነገሰ።"
}