{
    "1": "አሜስያስም መንገስ በጀመረ ጊዜ የሃያ አምስት አመት ጉልማሳ ነበረ፥ በኢየሩሳሌምም ሃያ ዘጠኝ አመት ነገሰ፤ እናቱ ዮአዳን የተባለች የኢየሩሳሌም ሴት ነበረች።",
    "2": "በእግዚአብሔርም ፊት ቅን ነገር አደረገ፥ ነገር ግን በፍፁም ልብ አይደለም።",
    "3": "መንግስትም በፀናለት ጊዜ አባቱን የገደሉትን ባርያዎች ገደለ።",
    "4": "በሙሴም ህግ መፅሃፍ እንደ ተፃፈ፥ እግዚአብሔርም፦ ሰው ሁሉ በገዛ ሃጢያቱ ይሙት እንጂ አባቶች በልጆች ፋንታ አይሙቱ፥ ልጆችም በአባቶች ፋንታ አይሙቱ ብሎ እንዳዘዘ የነፍሰ ገዳዮችን ልጆች አልገደለም።",
    "5": "አሜስያስም ይሁዳን ሰበሰበ፥ በእየአባቶቻቸውም ቤቶች ከሺህ አለቆችና ከመቶ አለቆች እጅ በታች አቆማቸው፤ ከሃያ አመት ጀመሮ ከዚያም በላይ ያሉትን ይሁዳንና ብንያምን ሁሉ ቆጠረ፥ ለሰልፍም የሚወጡ፥ ጋሻና ጦርም የሚይዙ ሶስት መቶ ሺህ የተመረጡ ሰዎች አገኘ።",
    "6": "ደግሞም ከእስራኤል ዘንድ መቶ ሺህ ፅኑአን ሃያላን በመቶ መክሊት ብር ቀጠረ።",
    "7": "አንድ የእግዚአብሔር ሰው ግን ወደ እርሱ መጥቶ፦ ንጉስ ሆይ፥ እግዚአብሔር ከእስራኤልና ከኤፍሬም ልጆች ጋር አይደለምና የእስራኤል ጭፍራ ከአንተ ጋር አይውጣ።",
    "8": "ብትሄድ ግን፥ በእነርሱም ማሸነፍን ብታስብ፥ የመርዳትና የመጣል ሃይል ከእግዚአብሔር ዘንድ ነውና እግዚአብሔር በጠላቶችህ ፊት ይጥልሃል አለው።",
    "9": "አሜስያስም የእግዚአብሔርን ሰው፦ ለእስራኤል ጭፍራ የሰጠሁት መቶ መክሊት ምን ይሁን? አለው። የእግዚአብሔርም ሰው፦ ከዚህ አብልጦ ይሰጥህ ዘንድ እግዚአብሔር ይችላል ብሎ መለሰለት።",
    "10": "አሜስያስም ከኤፍሬም የመጡት ጭፍሮች ወደ ስፍራቸው ይመለሱ ዘንድ ለይቶ አሰናበታቸው፤ ስለዚህም ቁጣቸው በይሁዳ ላይ ፀና፥ ወደ አገራቸውም በፅኑ ቁጣ ተመለሱ።",
    "11": "አሜስያስም በረታ፥ ህዝቡንም አውጥቶ ወደ ጨው ሸለቆ ሄደ፥ ከሴይርም ልጆች አስር ሺህ ገደለ።",
    "12": "የይሁዳም ልጆች ደግሞ አስር ሺህ ሰዎችን በህይወታቸው ማረኩ፥ ወደ አለቱም ራስ ላይ አመጡአቸው፤ ከአለቱም ራስ ላይ ጣሉአቸው፥ ሁሉም ተፈጠፈጡ።",
    "13": "አሜስያስ ግን ከእርሱ ጋር ወደ ሰልፍ እንዳይሄዱ ያሰናበታቸው ጭፍሮች ከሰማርያ ጀምረው እስከ ቤትሆሮን ድረስ በይሁዳ ከተሞች ላይ አደጋ ጣሉ፥ ከእነርሱም ሶስት ሺህ ገደሉ፥ ብዙ ምርኮም ማረኩ።",
    "14": "አሜስያስም የኤዶምያስን ሰዎች ከገደለ በኋላ የሴይርን ልጆች አማልክት አመጣ፥ የእርሱም አማልክት ይሆኑ ዘንድ አቆማቸው፥ ይሰግድላቸውም ያጥንላቸውም ነበር።",
    "15": "ስለዚህም የእግዚአብሔር ቁጣ በአሜስያስ ላይ ነደደና፦ ህዝባቸውን ከአንተ እጅ ያላዳኑትን የአህዛብን አማልክት ስለ ምን ፈለግሃቸው? የሚል ነቢይ ሰደደበት።",
    "16": "እርሱም ሲናገር ንጉሱ፦ በውኑ አንተ የንጉሱ አማካሪ ልትሆን ሾመነሃልን? ተው ቅጣትን ስለ ምን ትሻለህ? አለው። ነቢዩም፦ ይህን አድርገሃልና፥ ምክሬንም አልሰማህምና እግዚአብሔር ሊያጠፋህ እንዳሰበ አወቅሁ ብሎ ተወ።",
    "17": "የይሁዳም ንጉስ አሜስያስ ምክር አደረገና፦ ና፥ እርስ በርሳችን ፊት ለፊት እንተያይ ብሎ ወደ እስራኤል ንጉስ ወደ ኢዩ ልጅ ወደ ኢዮአካዝ ልጅ ወደ ኢዮአስ ላከ።",
    "18": "የእስራኤልም ንጉስ ኢዮስያስ፦ የሊባኖስ ኩርንችት፦ ልጅህን ለልጄ ሚስት አድርገህ ስጠው ብሎ ወድ ሊባኖስ ዝግባ ላከ፤ የሊባኖስም አውሬ አልፎ ኩርንችቱን ረገጠ።",
    "19": "አንተም፦ እነሆ፥ ኤዶምያስን መትቻለሁ ብለህ ኮርተሃል፤ በቤትህ ተቀመጥ አንተ ከይሁዳ ጋር ትወድቅ ዘንድ ስለ ምን መከራ ትሻላህ? ብሎ ወደ ይሁዳ ንጉስ ወደ አሜስያስ ላከ።",
    "20": "የኤዶምያስንም አማልክት ስለ ፈለጉ በጠላቶቻቸው እጅ አሳልፎ ይሰጣቸው ዘንድ የእግዚአብሔር ፈቃድ ነበረና አሜስያስ አልሰማም።",
    "21": "የእስራኤልም ንጉስ ኢዮአስ ወጣ፤ እርሱና የይሁዳ ንጉስ አሜስያስም በይሁዳ ባለች በቤትሳሚስ ላይ እርስ በርሳቸው ተያዩ።",
    "22": "ይሁዳም በእስራኤል ፊት ተመታ፥ እያንዳንዱም ወደ ድንኳኑ ሸሸ።",
    "23": "የእስራኤልም ንጉስ ኢዮአስ የይሁዳን ንጉስ የአካዝያስን ልጅ የኢዮአስን ልጅ አሜስያስን በቤትሳሚስ ይዞ ወደ ኢየሩሳሌም አመጣው፥ የኢየሩሳሌምንም ቅጥር ከኤፍሬም በር ጀምሮ እስከ ማእዘኑ በር ድረስ አራት መቶ ክንድ አፈረሰ።",
    "24": "ወርቁንና ብሩን ሁሉ፥ በእግዚአብሔርም ቤት ከኦቤድኤዶም ጋር የነበሩትን እቃዎች ሁሉ፥ የንጉሱን ቤት መዛግብት፥ በመያዣ የተያዙትንም ወስዶ ወደ ሰማርያ ተመለሰ።",
    "25": "የይሁዳም ንጉስ የኢዮአስ ልጅ አሜስያስ ከእስራኤል ንጉስ ከኢዮአካዝ ልጅ ከኢዮአስ ሞት በኋላ አስራ አምስት አመት ኖረ።",
    "26": "የቀረውም የፊተኛውና የኋላኛው የአሜስያስ ነገር፥ እነሆ፥ በይሁዳና በእስራኤል ነገስታት መፅሃፍ የተፃፈ አይደለምን?",
    "27": "አሜስያስም እግዚአብሔርን ከመከተል ከራቀ በኋላ በኢየሩሳሌም የአመፅ መሃላ አደረጉበት፥ ወደ ለኪሶም ኮበለለ፤ በስተ ኋላውም ወደ ለኪሶ ላኩ፥ በዚያም ገደሉት።",
    "28": "በፈረስም ጭነው አመጡት፥ በዳዊትም ከተማ ከአባቶቹ ጋር ቀበሩት።"
}