{
    "1": "እንዲህም ሆነ፤ ሰሎሞን የእግዚአብሔርን ቤትና የራሱን ቤት የሰራበት ሃያ አመት በተፈፀመ ጊዜ፥",
    "2": "ኪራም ለሰሎሞን የሰጠውን ከተሞች ሰሎሞን ሰራቸው፥ የእስራኤልንም ልጆች አኖረባቸው።",
    "3": "ሰሎሞንም ወደ ሃማትሱባ ሄደ አሸነፋትም።",
    "4": "በምድረ በዳም ያለውን ተድሞርን፥ በሃማትም የሰራቸውን የእቃ ቤቱን ከተሞች ሁሉ ሰራ።",
    "5": "ደግሞም ቅጥርና መዝጊያ መወርወሪያም የነበራቸውን የተመሸጉትን ከተሞች ላይኛውን ቤትሆሮን ታችኛውንም ቤትሆሮን ሰራ።",
    "6": "ባእላትንም፥ ለሰሎሞንም የነበሩትን የእቃ ቤት ከተሞች ሁሉ፥ የሰረገላውንም ከተሞች ሁሉ፥ የፈረሰኞችንም ከተሞች፥ በኢየሩሳሌምም በሊባኖስም በመንግስቱም ምድር ሁሉ ሰሎሞን ይሰራ ዘንድ የወደደውን ሁሉ ሰራ።",
    "7": "ከኬጢያውያንም ከአሞራውያንም ከፌርዜያውያንም ከኤዊያውያንም ከኢያቡሳውያንም የቀሩትን ከእስራኤል ወገን ያልሆኑትን ህዝብ ሁሉ፥",
    "8": "የእስራኤልም ልጆች ያላጠፉአቸውን፥ በኋላቸው በምድር ላይ የቀሩትን ልጆቻቸውን ሰሎሞን እስከ ዛሬ ድረስ ገባሮች አድርጎ መለመላቸው።",
    "9": "ሰሎሞንም ለስራው ከእስራኤል ልጆች ማንንም ባርያ አላደረገም፤ እነርሱ ግን ሰልፈኞች፥ የሹማምቶችም አለቆች፥ የሰረገሎችና የፈረሰኞች ባልደራሶች ነበሩ።",
    "10": "እነዚህም በህዝቡ ላይ ሰልጥነው የነበሩ የንጉሱ የሰሎሞን አይነተኞች አለቆች ሁለት መቶ አምሳ ነበሩ።",
    "11": "ሰሎሞንም፦ የእግዚአብሔር ታቦት የገባበት ስፍራ ቅዱስ ነውና ሚስቴ በእስራኤል ንጉስ በዳዊት ቤት አትቀመጥም ሲል የፈርኦንን ልጅ ከዳዊት ከተማ ወደ ሰራላት ቤት አወጣት።",
    "12": "በዚያን ጊዜም ሰሎሞን በወለሉ ፊት በሰራው በእግዚአብሔር መሰዊያ ላይ ለእግዚአብሔር የሚቃጠለውን መስዋእት አቀረበ።",
    "13": "ሙሴም እንዳዘዘ እንደ ስርአታቸው በየቀኑ ሁሉ፥ በየሰንበታቱም፥ በየመባቻዎቹም፥ በየተወሰኑትም በአላት፥ በየአመቱ ሶስት ጊዜ በየቂጣው በአልና በየሰባቱ ሱባኤ በአል በየዳሱም በአል ቁርባን ያቀርቡ ነበር።",
    "14": "የእግዚአብሔርም ሰው ዳዊት እንዲህ አዝዞ ነበርና ካህናቱን እንደ አባቱ እንደ ዳዊት ስርአት በየአገልግሎታቸው ሰሞን ከፈላቸው፤ ሌዋውያንም እንደ ስርአታቸው ያመሰግኑ ዘንድ፥ በካህናቱም ፊት ያገለግሉ ዘንድ በየሰሞናቸው ከፈላቸው፤ በረኞቹንም ደግሞ በየበሩ ሁሉ በየሰሞናቸው ከፈላቸው።",
    "15": "እነርሱም ንጉሱ ስለ ነገሩ ሁሉና ስለ መዝገቡ ካህናቱንና ሌዋውያኑን ያዘዘውን ነገር ሁሉ አልተላለፉም።",
    "16": "የእግዚአብሔርም ቤት መሰረት ከተጣለ ጀምሮ እስከ ተጨረሰ ድረስ የሰሎሞን ስራ ሁሉ የተዘጋጀ ነበረ። የእግዚአብሔርም ቤት ተፈፀመ።",
    "17": "ሰሎሞንም የዚያን ጊዜ በኤዶምያስ ምድር በባህር ዳር ወዳሉ ወደ ኤፅዮንጋብርና ወደ ኤሎት ሄደ።",
    "18": "ኪራምም መርከቦችንና የባህርን ነገር የሚያውቁትን መርከበኞች በባርያዎቹ እጅ ሰደደለት፤ እነርሱም ከሰሎሞን ባርያዎች ጋር ወደ ኦፊር መጡ፥ ከዚያም አራት መቶ አምሳ መክሊት ወርቅ ወስደው ወደ ንጉሱ ወደ ሰሎሞን አመጡ።"
}