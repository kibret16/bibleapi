{
    "1": "እስራኤልም ሁሉ ያነግሱት ዘንድ ወደ ሴኬም መጥተው ነበርና ሮብአም ወደ ሴኬም ሄደ።",
    "2": "የናባጥ ልጅ ኢዮርብአምም ከንጉሱ ከሰሎሞን ፊት ሸሽቶ በግብፅ ይኖር ነበርና ይህን በሰማ ጊዜ ኢዮርብአም ከግብፅ ተመለሰ።",
    "3": "ልከውም ጠሩት፤ ኢዮርብአምና እስራኤልም ሁሉ መጥተው ሮብአምን፦",
    "4": "አባትህ ቀንበር አክብዶብን ነበር፤ አሁንም አንተ ፅኑውን የአባትህን አገዛዝ፥ በላያችንም የጫነውን የከበደውን ቀንበር አቅልልልን፥ እኛም እንገዛልሃለን ብለው ተናገሩት።",
    "5": "እርሱም፦ ከሶስት ቀን በኋላ ወደ እኔ ተመለሱ አላቸው። ህዝቡም ሄዱ።",
    "6": "ንጉሱም ሮብአም፦ ለዚህ ህዝብ እመልስለት ዘንድ የምትመክሩኝ ምንድር ነው? ብሎ አባቱ ሰሎሞን በህይወት ሳለ በፊቱ ይቆሙ ከነበሩት ሽማግሌዎች ጋር ተማከረ።",
    "7": "እርሱም፦ ለዚህ ህዝብ ቸርነት ብታደርግላቸው፥ ደስም ብታሰኛቸው፥ በገርነትም ብትናገራቸው፥ ለዘላለም ባርያዎች ይሆኑልሃል ብለው ተናገሩት።",
    "8": "እርሱ ግን ሽማግሌዎች የመከሩትን ነገር ትቶ ከእርሱ ጋር ካደጉትና በፊቱ ይቆሙ ከነበሩት ብላቴኖች ጋር ተማከረ።",
    "9": "እነርሱም፦ አባትህ የጫነብንን ቀንበር አቅልልልን ለሚሉኝ ህዝብ እመልስላቸው ዘንድ የምትመክሩኝ ምንድር ነው? አላቸው።",
    "10": "ከእርሱም ጋር ያደጉት ብላቴኖች፦ አባትህ ቀንበር አክብዶብን ነበር፥ አንተ ግን አቅልልልን ለሚሉህ ህዝብ፦ ታናሽቱ ጣቴ ከአባቴ ወገብ ትወፍራለች፤",
    "11": "አሁንም አባቴ ከባድ ቀንበር ጭኖባችሁ ነበር፥ እኔ ግን በቀንበራችሁ ላይ እጨምራለሁ፤ አባቴ በአለንጋ ገርፎአችሁ ነበር፥ እኔ ግን በጊንጥ እገርፋችኋለሁ በላቸው ብለው ተናገሩት።",
    "12": "ንጉሱም፦ በሶስተኛው ቀን ወደ እኔ ተመለሱ ብሎ እንደ ተናገረ ኢዮርብአምና ህዝቡ ሁሉ በሶስተኛው ቀን ወደ ሮብአም መጡ።",
    "13": "ንጉሱም ፅኑ ምላሽ መለሰላቸው፤ ንጉሱም ሮብአም የሽማግሌዎቹን ምክር ትቶ፦",
    "14": "አባቴ ቀንበር አክብዶባችሁ ነበር፥ እኔ ግን እጨምርበታለሁ፤ አባቴ በአለንጋ ገርፎአችሁ ነበር፥ እኔ ግን በጊንጥ እገርፋችኋለሁ ብሎ እንደ ብላቴኖቹ ምክር ተናገራቸው።",
    "15": "እግዚአብሔርም በሴሎናዊው በአሂያ አድርጎ ለናባጥ ልጅ ለኢዮርብአም የተናገረውን ቃል እንዲያፀና ከእግዚአብሔር ዘንድ ተወስኖ ነበርና ንጉሱ ህዝቡን አልሰማም።",
    "16": "እስራኤልም ሁሉ ንጉሱ እንዳልሰማቸው ባዩ ጊዜ ህዝቡ፦ በዳዊት ዘንድ ምን ክፍል አለን? በእሴይም ልጅ ዘንድ ርስት የለንም፤ እስራኤል ሆይ፥ ወደ እየድንኳኖቻችሁ ተመለሱ፤ ዳዊት ሆይ፥ አሁን ቤትህን ተመልከት ብለው ለንጉሱ መለሱለት። እስራኤልም ሁሉ ወደ እየድንኳኖቻቸው ሄዱ።",
    "17": "በይሁዳ ከተሞች በተቀመጡት በእስራኤል ልጆች ላይ ግን ሮብአም ነገሰባቸው።",
    "18": "ንጉሱም ሮብአም አስገባሪውን አዶራምን ሰደደ፤ የእስራኤልም ልጆች በድንጋይ ወገሩት፥ ሞተም፤ ንጉሱም ሮብአም ፈጥኖ ወደ ሰረገላው ወጣ ወደ ኢየሩሳሌምም ሸሸ።",
    "19": "እስራኤልም እስከ ዛሬ ድረስ ከዳዊት ቤት ሸፈተ።"
}