{
    "1": "ንጉሱም ኢዮርብአም በነገሰ በአስራ ስምንተኛው አመት አብያ በይሁዳ ላይ ንጉስ ሆነ።",
    "2": "ሶስት አመት በኢየሩሳሌም ነገሰ፤ የእናቱም ስም ሚካያ ነበረ፥ የገብአ ሰው የኡርኤል ልጅ ነበረች።",
    "3": "በአብያና በኢዮርብአም መካከልም ሰልፍ ነበረ። አብያም የተመረጡትን አራት መቶ ሺህ ሃያላን ሰልፈኞች ይዞ ወደ ሰልፍ ወጣ ኢዮርብአምም የተመረጡትን ስምንት መቶ ሺህ ፅኑአን ሃያላን ሰዎች ይዞ በእርሱ ላይ ተሰለፈ።",
    "4": "አብያም በተራራማው በኤፍሬም አገር ባለው በፅማራይም ተራራ ላይ ቆሞ እንዲህ አለ፦ ኢዮርብአምና እስራኤል ሁሉ ሆይ፥ ስሙኝ፤",
    "5": "የእስራኤል አምላክ እግዚአብሔር በእስራኤል ላይ መንግስትን ለዳዊትና ለልጆቹ በጨው ቃል ኪዳን ለዘላለም እንደ ሰጠ በውኑ አታውቁምን?",
    "6": "የዳዊት ልጅ የሰሎሞን ባርያ የናባጥ ልጅ ኢዮርብአም ግን ተነስቶ በጌታው ላይ አመፀ።",
    "7": "ክፉዎች ሰዎችና ምናምንቴዎችም ወደ እርሱ ተሰበሰቡ፤ ሮብአም ህፃንና ለጋ በነበረበት ጊዜ፥ ሊቋቋማቸውም ባልቻለበት ጊዜ፥ በሰሎሞን ልጅ በሮብአም ላይ በረቱበት።",
    "8": "አሁንም በዳዊት ልጆች እጅ የሚሆነውን የእግዚአብሔርን መንግስት ልትቋቋሙ ታስባላችሁ። እናንተም እጅግ ታላቅ ህዝብ ናችሁ፥ ኢዮርብአምም አማልክት አድርጎ የሰራላችሁ የወርቅ እምቦሶች ከእናንተ ጋር ናቸው።",
    "9": "የአሮንን ልጆች የእግዚአብሔርን ካህናትና ሌዋውያን አላሳደዳችሁምን? እንደ ሌሎችም አህዛብ ልማድ ካህናትን አላደረጋችሁምን? አንድ ወይፈንና ሰባት አውራ በጎች ይዞ ይቀድስ ዘንድ የሚመጣ ሁሉ አማልክት ላልሆኑት ለእነዚያ ካህን ይሆናል።",
    "10": "ለእኛ ግን አምላካችን እግዚአብሔር ነው፥ አልተውነውም የእግዚአብሔርም አገልጋዮች የአሮን ልጆች ካህናቱ ሌዋውያኑም በስራቸው ከእኛ ጋር ናቸው።",
    "11": "በየጥዋቱና በየማታውም ለእግዚአብሔር የሚቃጠለውን መስዋእትና ጣፋጩን እጣን ያሳርጋሉ፤ የገፁንም ህብስት በንፁህ ገበታ ላይ፥ የወርቁን መቅረዝና ቀንዲሎቹንም ማታ ማታ እንዲያበሩ ያዘጋጃሉ፤ እኛም የአምላካችንን የእግዚአብሔርን ትእዛዝ እንጠብቃለን፥ እናንተ ግን ትታችሁታል።",
    "12": "እነሆም፥ እግዚአብሔር በእኛ ላይ አለቃ ነው፥ መለከቱንም የሚነፉ ካህናቱ ከእኛ ጋር ናቸው፥ በእናንተም ላይ ይጮሃሉ። የእስራኤል ልጆች ሆይ፥ አይበጃችሁምና ከአባቶቻችሁ አምላክ ከእግዚአብሔር ጋር አትዋጉ።",
    "13": "ኢዮርብአም ግን ድብቅ ጦር በስተ ኋላቸው አዞረ፤ እነርሱ በይሁዳ ፊት ሆነው ድብቅ ጦሩ በስተ ኋላቸው ነበረ።",
    "14": "ይሁዳም ወደ ኋላው በተመለከተ ጊዜ፥ እነሆ፥ ሰልፉ በፊቱና በኋላው ነበረ፤ ወደ እግዚአብሔርም ጮሁ፥ ካህናቱም መለከቱን ነፉ።",
    "15": "የይሁዳም ሰዎች ጮሁ፤ የይሁዳም ሰዎች በጮሁ ጊዜ እግዚአብሔር ኢዮርብአምንና እስራኤልን ሁሉ በአብያና በይሁዳ ፊት መታቸው።",
    "16": "የእስራኤልም ልጆች ከይሁዳ ፊት ሸሹ፥ እግዚአብሔርም በእጃቸው አሳልፎ ሰጣቸው።",
    "17": "አብያና ህዝቡ ታላቅ አመታት መቱአቸው፤ ከእስራኤልም አምስት መቶ ሺህ የተመረጡ ሰዎች ተገድለው ወደቁ።",
    "18": "በዚያም ጊዜ የእስራኤል ልጆች ተዋረዱ፥ የይሁዳም ልጆች በአባቶቻቸው አምላክ በእግዚአብሔር ታምነው ነበርና አሸነፉ።",
    "19": "አብያም ኢዮርብአምን አሳደደው፥ ከእርሱም ከተሞቹን፥ ቤቴልንና መንደሮችዋን፥ ይሻናንና መንደሮችዋን፥ ኤፍሮንንና መንደሮችዋን ወሰደ።",
    "20": "ኢዮርብአምም ከዚያ በኋላ በአብያ ዘመን አልበረታም፤ እግዚአብሔርም ቀሰፈው፥ ሞተም።",
    "21": "አብያም ፀና፥ አስራ አራትም ሚስቶች አገባ፥ ሃያ ሁለትም ወንዶች ልጆችንና አስራ ስድስት ሴቶች ልጆችን ወለደ።",
    "22": "የአብያም የቀረው ነገርና አካሄዱ የተናገራቸውም ቃሎች በነቢዩ በአዶ መፅሃፍ ተፅፈዋል።"
}