{
    "1": "አሳ በነገሰ በሰላሳ ስድስተኛው አመት የእስራኤል ንጉስ ባኦስ በይሁዳ ላይ ወጣ፥ ወደ ይሁዳም ንጉስ ወደ አሳ ማንም መውጣትና መግባት እንዳይችል ራማን ሰራ።",
    "2": "አሳም ከእግዚአብሔር ቤትና ከንጉሱ ቤት መዝገብ ብርና ወርቅ ወስዶ፦",
    "3": "በአባቴና በአባትህ መካከል እንደ ነበረው ቃል ኪዳን በእኔና በአንተ መካከል ይሆናል፤ እነሆ ብርና ወርቅ ሰድጄልሃለሁ እርሱ ከእኔ ዘንድ እንዲርቅ ሄደህ ከእስራኤል ንጉስ ከባኦስ ጋር ያለህን ቃል ኪዳን አፍርስ ብሎ በደማስቆ ወደተቀመጠው ወደ ሶሪያ ንጉስ ወደ ወልደ አዴር ሰደደ።",
    "4": "ወልደ አዴር ንጉሱን አሳን እሺ አለው፥ የሰራዊቱም አለቆች በእስራኤል ከተሞች ላይ ሰደደ፤ እነርሱም ኢዮንንና ዳንን አቤልማይምንና የንፍታሌምን የእቃ ቤት ከተሞች ሁሉ መቱ።",
    "5": "ባኦስም በሰማ ጊዜ ራማን መስራት ተወ፥ ስራውንም አቋረጠ።",
    "6": "ንጉሱም አሳ የይሁዳን ሰዎች ሁሉ ሰበሰበ፤ ባኦስ ይሰራበት የነበረውን የራማን ድንጋይና እንጨት አስወገዱ፥ እርሱም ጌባንና ምፅጳን ሰራበት።",
    "7": "በዚያን ጊዜም ባለ ራእዩ አናኒ ወደ ይሁዳ ንጉስ ወደ አሳ መጥቶ እንዲህ አለው፦ በሶሪያ ንጉስ ታምነሃልና፥ በአምላክህም በእግዚአብሔር አልታመንህምና ስለዚህ የሶሪያ ንጉስ ጭፍራ ከእጅህ አምልጦአል።",
    "8": "ኢትዮጵያውያንና የልብያ ሰዎች እጅግ ብዙ ሰረገሎችና ፈረሰኞች የነበሩአቸው እጅግ ታላቅ ጭፍራ አልነበሩምን? በእግዚአብሔር ስለ ታመንህ በእጅህ አሳልፎ ሰጣቸው፥",
    "9": "እግዚአብሔር ልቡ በእርሱ ዘንድ ፍፁም የሆነውን ያፀና ዘንድ አይኖቹ በምድር ሁሉ ይመለከታሉና። አሁንም ስንፍና አድርገሃል፥ ስለዚህም ከዛሬ ጀምሮ ሰልፍ ይሆንብሃል።",
    "10": "አሳም በባለ ራእዩ ላይ ተቆጣ፤ ስለዚህም ነገር ተቆጥቶአልና በግዞት አኖረው፤ በዚያን ጊዜም አሳ ከህዝቡ አያሌ ሰዎችን አስጨነቀ።",
    "11": "የአሳም የፊተኛውና የኋለኛው ነገር፥ እነሆ፥ በይሁዳና በእስራኤል ነገስታት መፅሃፍ ተፅፎአል።",
    "12": "በነገሰም በሰላሳ ዘጠኝኛው አመት አሳ እግሩን ታመመ፤ ደዌውም ፀናበት፤ ነገር ግን በታመመ ጊዜ ባለ መድሃኒቶችን እንጂ እግዚአብሔርን አልፈለገም።",
    "13": "አሳም ከአባቶቹ ጋር አንቀላፋ፥ በነገሰም በአርባ አንደኛው አመት ሞተ።",
    "14": "ለእርሱም ለራሱ በሰራው መቃብር በዳዊት ከተማ ቀበሩት፤ በቀማሚ ብልሃት የተሰናዳ ልዩ ልዩ መልካም ሽቱ በተሞላ አልጋ ላይም አኖሩት፤ እጅግም ታላቅ የሆነ የመቃብር ወግ አደረጉለት።"
}