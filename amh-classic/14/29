{
    "1": "ህዝቅያስም የሃያ አምስት አመት ጉልማሳ በነበረ ጊዜ መንገስ ጀመረ፥ በኢየሩሳሌም ሃያ ዘጠኝ አመት ነገሰ እናቱም የዘካርያስ ልጅ አቡ ትባል ነበር።",
    "2": "አባቱም ዳዊት እንዳደረገ ሁሉ በእግዚአብሔር ፊት ቅን ነገር አደረገ።",
    "3": "በነገሰም በመጀመሪያው አመት በመጀመሪያው ወር የእግዚአብሔርን ቤት ደጆች ከፈተ፥ አደሳቸውም።",
    "4": "ካህናቱንና ሌዋውያኑንም አስመጣ፥ በምስራቅ በኩል ባለው አደባባይም ሰበሰባቸው፥",
    "5": "እንዲህም አላቸው፦ ሌዋውያን ሆይ፥ ስሙኝ ተቀደሱ፥ የአባቶቻችሁንም አምላክ የእግዚአብሔርን ቤት ቀድሱ፤ ርኩሱን ነገር ሁሉ ከመቅደሱ አስወግዱ።",
    "6": "አባቶቻችን ተላልፈዋል፥ በአምላካችንም በእግዚአብሔር ፊት ክፉ አድርገዋል፤ እርሱንም ትተዋል፥ ፊታቸውንም ከእግዚአብሔር መኖሪያ መልሰዋል፥",
    "7": "ወደ እርስዋም ጀርባቸውን አዙረዋል፤ ደግሞም የወለሉን ደጆች ቆልፈዋል፥ መብራቶቹንም አጥፍተዋል፥ በመቅደሱም ውስጥ ለእስራኤል አምላክ አላጠኑም፥ የሚቃጠለውንም መስዋእት አላቀረቡም።",
    "8": "ስለዚህም የእግዚአብሔር ቁጣ በይሁዳና በኢየሩሳሌም ላይ ሆነ፥ በአይናችሁም እንደምታዩ ለድንጋጤና ለመደነቂያ ለመዘበቻም አሳልፎ ሰጣቸው።",
    "9": "እነሆም፥ ስለዚህ አባቶቻችን በሰይፍ ወደቁ፥ ወንዶችና ሴቶች ልጆቻችንም ሚስቶቻችንም ተማረኩ።",
    "10": "አሁንም የቁጣው ፅናት ከእኛ እንዲመለስ ከእስራኤል አምላክ ከእግዚአብሔር ጋር ቃል ኪዳን አደርግ ዘንድ በልቤ አስቤአለሁ።",
    "11": "ልጆቼ ሆይ፥ በፊቱ ትቆሙና ታገለግሉት ዘንድ፥ አገልጋዮቹም ትሆኑ ዘንድ፥ ታጥኑለትም ዘንድ እግዚአብሔር መርጦአችኋልና ቸል አትበሉ።",
    "12": "ሌዋውያኑም፥ ከቀአት ልጆች የአማሲ ልጅ መሃትና የአዛርያስ ልጅ ኢዮኤል፥ ከሜራሪም ልጆች የአብዲ ልጅ ቂስና የይሃሌልኤል ልጅ አዛርያስ፥ ከጌድሶንም ልጆች የዛማት ልጅ ዩአክና የዩአክ ልጅ ኤድን፥",
    "13-14": "ከኤሊፀፋንም ልጆች ሺምሪና ይኢኤል፥ ከአሳፍም ልጆች ዘካርያስና መታንያ፥ ከኤማንም ልጆች ይሂኤልና ሰሜኢ፥ ከኤዶታምም ልጆች ሸማያና ኡዝኤል ተነሱ።",
    "15": "ወንድሞቻቸውንም ሰብስበው ተቀደሱ፤ በእግዚአብሔር ቃል እንደመጣው እንደ ንጉሱ ትእዛዝ የእግዚአብሔርን ቤት ያነፁ ዘንድ ገቡ።",
    "16": "ካህናቱም ያነፁት ዘንድ ወደ እግዚአብሔር ቤት ወደ ውስጡ ገቡ፥ በእግዚአብሔርም መቅደስ ያገኙትን ርኩስ ነገር ሁሉ ወደ እግዚአብሔር ቤት አደባባይ አወጡት። ሌዋውያንም ወስደው ወደ ሜዳ ወደ ቄድሮን ወንዝ ጣሉት።",
    "17": "በመጀመሪያውም ወር በመጀመሪያው ቀን ይቀደሱ ጀመር፥ በዚያውም ወር በስምንተኛው ቀን ወደ እግዚአብሔር ቤት ወለል ደረሱ፤ የእግዚአብሔርንም ቤት በስምንት ቀን ቀደሱ፥ በመጀመሪያውም ወር በአስራ ስድስተኛው ቀን ፈፀሙ።",
    "18": "ወደ ውስጡም ወደ ንጉሱ ወደ ህዝቅያስ ገብተው፦ የእግዚአብሔርን ቤት ሁሉ፥ ለሚቃጠል መስዋእት የሚሆነውን መሰዊያና እቃውንም ሁሉ፥ የገፁንም ህብስት ገበታና እቃውን ሁሉ አንፅተናል፤",
    "19": "ንጉሱም አካዝ ነግሶ ሳለ በመተላለፍ ያረከሰውን እቃ ሁሉ አዘጋጅተናል ቀድሰናልም፤ እነሆም፥ በእግዚአብሔር መሰዊያ ፊት ሆነዋል አሉት።",
    "20": "ንጉሱም ህዝቅያስ ማልዶ ተነሳ የከተማይቱንም አለቆች ሰበሰበ፥ ወደ እግዚአብሔርም ቤት ወጣ።",
    "21": "ስለ መንግስቱና ስለ መቅደሱም ስለ ይሁዳም ሰባት ወይፈኖች፥ ሰባትም አውራ በጎች፥ ሰባትም የበግ ጠቦቶች፥ ሰባትም አውራ ፍየሎች ለሃጢአት መስዋእት አመጡ። የአሮንንም ልጆች ካህናቱን፦ በእግዚአብሔር መሰዊያ ላይ አሳረጉአቸው አላቸው።",
    "22": "ወይፈኖቹንም አረዱ፥ ካህናቱም ደሙን ተቀብለው በመሰዊያው ላይ ረጩት፤ አውራ በጎቹንም አረዱ፥ ደሙንም በመሰዊያው ላይ ረጩት ጠቦቶቹንም አረዱ ደሙንም በመሰዊያው ላይ ረጩት።",
    "23": "የሃጢአትም መስዋእት የሚሆኑትን አውራ ፍየሎች በንጉሱና በጉባኤው ፊት አቀረቡ፥ እጃቸውንም ጫኑባቸው፥ ካህናቱም አረዱአቸው፤",
    "24": "ንጉሱም የሚቃጠል መስዋእትና የሃጢአት መስዋእት ለእስራኤል ሁሉ እንዲደረግ አዝዞ ነበርና ለእስራኤል ሁሉ ማስተስረያ ያደርጉ ዘንድ የሃጢአቱን መስዋእት ደም በመሰዊያው ላይ አቀረቡ።",
    "25": "ይህንም ትእዛዝ እግዚአብሔር በነቢያቱ እጅ አዝዞአልና እንደ ዳዊትና እንደ ንጉሱ ባለ ራእይ እንደ ጋድ፥ እንደ ነቢዩም እንደ ናታን ትእዛዝ፥ ፀናፅልና በገና መሰንቆም አስይዞ ሌዋውያንን በእግዚአብሔር ቤት አቆመ።",
    "26": "ሌዋውያንም የዳዊትን የዜማ እቃ ይዘው፥ ካህናቱም መለከቱን ይዘው ቆመው ነበር።",
    "27": "ህዝቅያስም የሚቃጠለውን መስዋእት በመሰዊያው ላይ ያሳርጉ ዘንድ አዘዘ፤ የሚቃጠለውም መስዋእት ማረግ በተጀመረ ጊዜ የእግዚአብሔር መዝሙር ደግሞ ተጀመረ፥ መለከቱም ተነፋ፥ የእስራኤልም ንጉስ የዳዊት ዜማ እቃ ተመታ።",
    "28": "ጉባኤውም ሁሉ ሰገዱ፥ መዘምራኑም ዘመሩ፥ መለከተኞችም ነፉ የሚቃጠለው መስዋእት እስኪፈፀም ድረስ ይህ ሁሉ ሆነ።፤",
    "29": "ማቅረቡንም በፈፀሙ ጊዜ ንጉሱና ከእርሱ ጋር የነበሩ ሁሉ አጎነበሱ ሰገዱም።",
    "30": "ንጉሱም ህዝቅያስና አለቆቹ ሌዋውያንን በዳዊትና በባለ ራእዩ በአሳፍ ቃል እግዚአብሔርን ያመሰግኑ ዘንድ አዘዙ። በደስታም አመሰገኑ፥ አጎነበሱም ሰገዱም።",
    "31": "ህዝቅያስም። አሁን ለእግዚአብሔር ተቀድሳችኋል ቅረቡ፥ መስዋእቱንና የምስጋናውን መስዋእት ወደ እግዚአብሔር ቤት አምጡ ብሎ ተናገረ። ጉባኤውም መስዋእቱንና የምስጋናውን መስዋእት አመጡ ልባቸውም የፈቀደ ሁሉ የሚቃጠለውን መስዋእት አመጡ።",
    "32": "ጉባኤውም ያመጡት የሚቃጠል መስዋእት ቁጥር ሰባ ወይፈን፥ መቶም አውራ በጎች፥ ሁለት መቶም የበግ ጠቦቶች ነበረ፤ ይህ ሁሉ ለእግዚአብሔር የሚቃጠል መስዋእት ነበረ።",
    "33": "የተቀደሱትም ቁጥር ስድስት መቶ በሬዎች ሶስት ሺህም በጎች ነበረ።",
    "34": "ነገር ግን ካህናቱ የሚቃጠለውን መስዋእት ለመግፈፍ ጥቂቶች ነበሩ፤ ስለዚህም ሌዋውያን በቅን ልብ ከካህናት ይልቅ ይቀደሱ ነበርና ስራው እስኪፈፀም ድረስ፥ ካህናቱም እስኪቀደሱ ድረስ ወንድሞቻቸው ሌዋውያን ያግዙአቸው ነበር።",
    "35": "የሚቃጠለውም መስዋእት የደህንነቱም መስዋእት ስብ፥ ከሚቃጠለውም መስዋእት ሁሉ ጋር የሚቀርበው የመጠጥ ቁርባን፥ ብዙ ነበረ። እንዲሁም የእግዚአብሔር ቤት አገልግሎት ተዘጋጀ።",
    "36": "ህዝቅያስና ህዝቡም ሁሉ እግዚአብሔር ለህዝቡ ስላዘጋጀው ነገር ደስ አላቸው። ይህም ነገር በድንገት ተደረገ።"
}