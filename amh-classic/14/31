{
    "1": "ይህም ሁሉ በተፈፀመ ጊዜ በዚያ የተገኙ እስራኤል ሁሉ ወደ ይሁዳ ከተሞች ወጥተው ሁሉን ፈፅመው እስካጠፉአቸው ድረስ ሃውልቶቹን ሰባበሩ፥ የማምለኪያ አፀዶቹንም ቆረጡ፥ በይሁዳና በብንያምም ሁሉ ደግሞም በኤፍሬምና በምናሴ የነበሩትን የኮረብታው መስገጃዎችና መሰዊያዎች አፈረሱ። የእስራኤልም ልጆች ሁሉ ወደ ርስታቸውና ወደ ከተሞቻቸው ተመለሱ።",
    "2": "ህዝቅያስም የካህናትንና የሌዋውያንን ሰሞን በየክፍላቸውና በየአገልግሎታቸው አቆመ፤ በእግዚአብሔር ቤት አደባባይ በሮች የሚቃጠለውን መስዋእትና የደህንነቱን መስዋእት ያቀርቡ ዘንድ፥ ያገለግሉም ዘንድ፥ ያመሰግኑም ያከብሩም ዘንድ ካህናቱንና ሌዋውያኑን አቆመ።",
    "3": "በእግዚአብሔርም ህግ እንደ ተፃፈ በጥዋትና በማታ፥ በሰንበታቱም፥ በመባቻዎቹም፥ በበአላትም ለሚቀርበው ለሚቃጠለው መስዋእት ንጉሱ ከገንዘቡ የሚከፍለውን ወሰነ።",
    "4": "በእግዚአብሔርም ቤት ለአገልግሎት እንዲፀኑ ለካህናቱና ለሌዋውያን ክፍላቸውን ይሰጡ ዘንድ በኢየሩሳሌም የሚኖሩትን ህዝብ አዘዘ።",
    "5": "ይህንም ነገር እንዳዘዘ የእስራኤል ልጆች የእህሉንና የወይኑን ጠጅ የዘይቱንና የማሩንም፥ የእርሻውንም ፍሬ ሁሉ በኩራት ሰጡ፤ የሁሉንም አስራት አብዝተው አቀረቡ።",
    "6": "በይሁዳም ከተሞች የሚኖሩ የእስራኤልና የይሁዳ ልጆች የበሬውንና የበጉን አስራት፥ ለአምላካቸውም ለእግዚአብሔር የተቀደሰውን አስራት አመጡ፥ ከምረውም አኖሩት።",
    "7": "በሶስተኛው ወር መከመር ጀመሩ፤ በሰባተኛውም ወር ጨረሱ።",
    "8": "ህዝቅያስና አለቆቹም መጥተው ክምሩን ባዩ ጊዜ እግዚአብሔርና ህዝቡን እስራኤልን ባረኩ።",
    "9": "ህዝቅያስም ካህናቱንና ሌዋውያኑን ስለ ክምሩ ጠየቀ።",
    "10": "ከሳዶቅም ወገን የሆነ ዋነኛው ካህን አዛሪያስ፦ ህዝቡ ቁርባኑን ወደ እግዚአብሔር ቤት ማቅረብ ከጀመረ ወዲህ በልተናል፥ ጠግበናልም፥ እግዚአብሔር ህዝቡን ባርኮአልና ብዙ ተርፎአል፤ የተረፈውም ይህ ክምር ትልቅ ነው ብሎ ተናገረ።",
    "11": "ህዝቅያስም በእግዚአብሔር ቤት ጎተራ ያዘጋጁ ዘንድ አዘዘ፤ እነርሱም አዘጋጁ።",
    "12": "ቁርባኑና አስራቱን የተቀደሱትንም በእምነት ወደዚያ አገቡት። ሌዋዊውም ኮናንያ ተሾመባቸው፥ ወንድሙም ሰሜኢ በማእርግ ሁለተኛ ነበረ፤",
    "13": "በንጉሱም በህዝቅያስና በእግዚአብሔር ቤት አለቃ በአዛርያስ ትእዛዝ ይሂኢል፥ አዛዝያ፥ ናሆት፥ አሳሄል፥ ይሬሞት፥ ዮዛባት፥ ኤሊኤል፥ ሰማኪያ፥ መሃት፥ በናያስ፥ ከኮናንያና ከወንድሙ ከሰሜኢ እጅ በታች ተቆጣጣሪዎች ነበሩ።",
    "14": "የሌዋዊውም የይምና ልጅ የምስራቁ ደጅ በረኛ ቆሬ የእግዚአብሔርን መባና የተቀደሱትን ነገሮች እንዲያካፍል ህዝቡ ለእግዚአብሔር በፈቃድ ባቀረቡት ላይ ተሾመ።",
    "15": "በካህናቱም ከተሞች ለታላላቆችና ለታናናሾች ወንድሞቻቸው በየሰሞናቸው ክፍላቸውን በእምነት ይሰጡ ዘንድ ኤድን፥ ሚንያሚን፥ ኢያሱ፥ ሸማያ፥ አማርያ፥ ሴኬንያ ከእጁ በታች ነበሩ።",
    "16": "ከሶስትም አመት ወደ ላይ ላሉ በየሰሞናቸው ለስራቸውና ለአገልግሎታቸው እለት እለት ወደ እግዚአብሔር ቤት ለሚገቡ ወንዶች ሁሉ፤",
    "17": "በየአባቶቻቸውም ቤት ለተቆጠሩ ካህናት፥ ከሃያ አመትም ወደ ላይ ላሉ በየስርአታቸውና በየሰሞናቸው ለተቆጠሩ ሌዋውያን፥",
    "18": "በማህበሩም ሁሉ በየትውልዳቸው ለተቆጠሩ ለህፃናቶቻቸውና ለሚስቶቻቸው ለወንዶችና ለሴቶች ልጆቻቸውም ይሰጡ ነበር፤ በእምነት ተቀድሰዋልና።",
    "19": "በየከተማይቱም ሁሉ በከተማቸው መሰምርያዎቹ ላሉ ለአሮን ልጆች ለካህናቱ፥ ከካህናቱም ወገን ላሉ ወንዶች ሁሉ፥ በትውልዳቸውም ለተቆጠሩ ሌዋውያን ሁሉ ክፍላቸውን ይሰጡ ዘንድ በስማቸው የተፃፉ ሰዎች ነበሩ።",
    "20": "ህዝቅያስም በይሁዳ ሁሉ እንዲህ አደረገ፤ በአምላኩም በእግዚአብሔር ፊት መልካምንና ቅንን ነገር እውነትንም አደረገ።",
    "21": "ስለ እግዚአብሔርም ቤት አገልግሎት በጀመረው ስራ ሁሉ፥ በህጉና በትእዛዙም፥ አምላኩን ለመፈለግ በፍፁም ልቡ አደረገው፥ ተከናወነለትም።"
}