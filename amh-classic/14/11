{
    "1": "ሮብአምም ወደ ኢየሩሳሌም በመጣ ጊዜ እስራኤልን ወግተው መንግስቱን ወደ ሮብአም ይመልሱ ዘንድ ከይሁዳና ከብንያም ቤት የተመረጡትን አንድ መቶ ሰማንያ ሺህ ሰልፈኞች ሰዎች ሰበሰበ።",
    "2": "የእግዚአብሔርም ቃል ወደ እግዚአብሔር ሰው ወደ ሸማያ እንዲህ ሲል መጣ፦",
    "3": "ለይሁዳ ንጉስ ለሰሎሞን ልጅ ለሮብአም፥ በይሁዳና በብንያምም ላሉት ለእስራኤል ሁሉ፦",
    "4": "እግዚአብሔር እንዲህ ይላል፦ ይህ ነገር ከእኔ ዘንድ ነውና አትውጡ፥ ወንድሞቻችሁንም አትውጉ፤ እያንዳንዱም ወደ ቤቱ ይመለስ ብለህ ንገራቸው። የእግዚአብሔርንም ቃል ሰሙ፥ በኢዮርብአምም ላይ ከመሄድ ተመለሱ።",
    "5": "ሮብአምም በኢየሩሳሌም ተቀመጠ፥ በይሁዳም የተመሸጉትን ከተሞች ሰራ።",
    "6": "በይሁዳና በብንያም ያሉትንም የተመሸጉትን ከተሞች፥ ቤተ ልሄም፥ ኤጣምን፥ ቴቁሄን፥",
    "7-8": "ቤትፁርን፥ ሶኮን፥ አዶላምን፥ ጌትን፥ መሪሳን፥",
    "9": "ዚፍን፥ አዶራይምን፥ ለኪሶን፥ አዜቃን፥",
    "10": "ፆርአን፥ ኤሎንን፥ ኬብሮንን፥ ሰራ።",
    "11": "ምሽጎቹንም አጠነከረ፥ አለቆችንም አኖረባቸው፥ ምግቡንም ዘይቱንም የወይን ጠጁንም አከማቸባቸው።",
    "12": "በከተሞቹ ሁሉ ጋሻና ጦርን አኖረ። ከተሞቹንም እጅግ አጠነከራቸው ይሁዳና ብንያምም የእርሱ ወገን ነበሩ።",
    "13": "በእስራኤልም ሁሉ ዘንድ የነበሩ ካህናትና ሌዋውያን ከየአገራቸው ሁሉ ወደ እርሱ መጡ።",
    "14": "የእግዚአብሔርም ካህናት እንዳይሆኑ ኢዮርብአምና ልጆቹ አስለቅቀዋቸው ነበርና ሌዋውያን መሰመሪያቸውንና ቦታቸውን ትተው ወደ ይሁዳና ወደ ኢየሩሳሌም መጡ።",
    "15": "እርሱ ግን ለኮረብታው መስገጃዎች ለአጋንንቱም ለሰራቸውም እምቦሶች ካህናትን አቆመ።",
    "16": "ደግሞም ለአባቶቻቸው አምላክ ለእግዚአብሔር ይሰዉ ዘንድ ከእስራኤል ነገድ ሁሉ የእስራኤልን አምላክ እግዚአብሔርን ለመፈለግ ልባቸውን የሰጡ ሁሉ እነርሱን ተከትለው ወደ ኢየሩሳሌም መጡ።",
    "17": "ሶስት አመት በዳዊትና በሰሎሞን መንገድ ይሄዱ ነበርና ሶስት አመት የይሁዳን መንግስት አበረቱ፥ የሰሎሞንንም ልጅ ሮብአምን አፀኑ።",
    "18": "ሮብአምም መሃላትን አገባ፤ አባትዋ የዳዊት ልጅ ኢያሪሙት ነበረ፤ እናትዋም የእሴይ ልጅ የኤልያብ ልጅ አቢካኢል ነበረች።",
    "19": "እርስዋም የኡስን፥ ሰማራያን፥ ዘሃምን ወንዶች ልጆች ወለደችለት።",
    "20": "ከእርስዋም በኋላ የአቤሴሎምን ልጅ መአካን አገባ፤ እርስዋም አብያን፥ አታይን፥ ዚዛን፥ ሰሎሚትን ወለደችለት።",
    "21": "ሮብአምም ከሚስቶቹና ከቁባቶቹ ሁሉ ይልቅ የአቤሴሎምን ልጅ መአካን ወደደ፤ አስራ ስምንትም ሚስቶችና ስድሳ ቁባቶች ነበሩት፥ ሃያ ስምንት ወንዶችና ስድሳ ሴቶች ልጆች ወለደ።",
    "22": "ሮብአምም ንጉስ ያደርገው ዘንድ አስቦአልና የመአካን ልጅ አብያን በወንድሞቹ ላይ አለቃ አድርጎ ሾመው።",
    "23": "ተጠበበም፥ ልጆቹንም ሁሉ በይሁዳና በብንያም አገር ሁሉ በምሽጉ ከተሞች ሁሉ ከፋፈላቸው ብዙም ምግብ ሰጣቸው፤ ብዙም ሚስቶች ፈለገላቸው።"
}