{
    "1": "አካዝ መንገስ በጀመረ ጊዜ የሃያ አመት ጉልማሳ ነበረ፥ በኢየሩሳሌምም አስራ ስድስት አመት ነገሰ፤ እንደ አባቱም እንደ ዳዊት በእግዚአብሔር ፊት ቅን ነገር አላደረገም።",
    "2": "ነገር ግን በእስራኤል ነገስታት መንገድ ሄደ፥ ደግሞም ለበአሊም ቀልጠው የተሰሩትን ምስሎችን ሰራ።",
    "3": "ደግሞም በሄኖም ልጅ ሸለቆ ውስጥ አጠነ፤ እግዚአብሔር ከእስራኤል ልጆች ፊት እንዳሳደዳቸው እንደ አህዛብም ክፉ ልማድ ልጆቹን በእሳት አቃጠለ።",
    "4": "በኮረብታው መስገጃዎችና በተራሮች ላይ በለመለመውም ዛፍ ሁሉ በታች ይሰዋና ያጥን ነበር።",
    "5": "ስለዚህ አምላኩ እግዚአብሔር በሶርያ ንጉስ እጅ አሳልፎ ሰጠው፤ ሶርያውያንም መቱት፥ ከእርሱም ብዙ ምርኮኞች ወስደው ወደ ደማስቆ አመጡ። ደግሞም በእስራኤል ንጉስ እጅ አሳልፎ ሰጠው፤ እርሱም በታላቅ አመታት መታው።",
    "6": "የአባቶቻቸውንም አምላክ እግዚአብሔርን ትተው ነበርና የሮሜልዩ ልጅ ፋቁሄ በአንድ ቀን ከይሁዳ መቶ ሃያ ሺህ ገደለ፤ ሁሉም ፅኑአን ነበሩ።",
    "7": "ከኤፍሬምም ወገን የነበረው ሃያል ሰው ዝክሪ የንጉሱን ልጅ መእሴያንና የቤቱን አዛዥ አዝሪቃምን፥ ለንጉሱም በማእርግ ሁለተኛ የሆነውን ህልቃናን ገደለ።",
    "8": "የእስራኤል ልጆች ከወንድሞቻቸው ሁለት መቶ ሺህ ሴቶችን፥ ወንዶችና ሴቶች ልጆችንም ማረኩ፥ እጅግም ምርኮ ከእነርሱ ወስደው ወደ ሰማርያ አገቡ።",
    "9": "በዚያም ኦዴድ የተባለ የእግዚአብሔር ነቢይ ነበረ፤ ወደ ሰማርያም የሚመጣውን ጭፍራ ሊገናኘው ወጣ፥ እንዲህም አላቸው፦ እነሆ፥ የአባቶቻችሁ አምላክ እግዚአብሔር ይሁዳን ስለ ተቆጣ በእጃችሁ አሳልፎ ሰጣቸው፥ እናንተም ወደ ሰማይ በሚደርስ ቁጣ ገደላችኋቸው።",
    "10": "አሁንም የይሁዳንና የኢየሩሳሌም ልጆች ባርያዎች ሆነው ይገዙላችሁ ዘንድ ታስባላችሁ፤ ነገር ግን አምላካችሁን እግዚአብሔርን የበደላችሁት በደል በእናንተ ዘንድ የለምን?",
    "11": "አሁንም ስሙኝ፤ የእግዚአብሔር ቁጣ በላያችሁ ነድዶአልና ከወንድሞቻችሁ የወሰዳችኋቸውን ምርኮኞች መልሱ።",
    "12": "ደግሞም ከኤፍሬም ልጆች አለቆች የዮሃናን ልጅ አዛርያስ፥ የምሺሌሞትም ልጅ በራክያ፥ የሰሎምም ልጅ ይሂዝቅያ፥ የሃድላይም ልጅ አሜሳይ ከሰልፍ በተመለሱት ላይ ተቃወሙአቸው።",
    "13": "ደግሞም፦ በእግዚአብሔር ፊት በእኛ ላይ በደል ታመጡብናላችሁና፥ ሃጢያታችንንና በደላችንን ታበዙብናላችሁና የተማረኩትን ወደዚህ አታግቡ፤ በደላችን ታላቅ ነውና፥ የመቅሰፍቱም ቁጣ በእስራኤል ላይ ነውና አሉአቸው።",
    "14": "ሰልፈኞቹም ምርኮኞቹንና ምርኮውን በአለቆችና በጉባኤ ሁሉ ፊት ተዉ።",
    "15": "በስማቸውም የተፃፉ ሰዎች ተነስተው ምርኮኞቹን ወሰዱ፥ በመካከላቸውም ራቁታቸውን ለነበሩት ሁሉ ከምርኮው አለበሱአቸው፥ አጎናፀፉአቸውም፥ ጫማም በእግራቸው አደረጉላቸው፥ መገቡአቸውም፥ አጠጡአቸውም፥ ቀቡአቸውም ደካሞቹንም ሁሉ በአህዮች ላይ አስቀመጡአቸው፥ ዘንባባም ወዳለበት ከተማ ወደ ኢያሪኮ ወደ ወንድሞቻቸው አመጡአቸው ወደ ሰማርያም ተመለሱ።",
    "16": "በዚያን ጊዜም ንጉሱ አካዝ እርዳታ ፈልጎ ወደ አሶር ንጉስ ላከ፤",
    "17": "የኤዶምያስ ሰዎች ዳግመኛ መጥተው፥ ይሁዳንም መትተው ብዙ ምርኮኛ ወስደው ነበርና።",
    "18": "ደግሞም ፍልስጥኤማውያን በቆላውና በደቡብ በኩል ባሉት በይሁዳ ከተሞች አደጋ ጥለው ነበር፤ ቤትሳሚስንና ኤሎንን፥ ግዴሮትንም፥ ሶኮንና መንደሮችዋን፥ ተምናንና መንደሮችዋን፥ ጊምዞንና መንደሮችዋን ወስደው በዚያ ተቀምጠው ነበር።",
    "19": "የይሁዳም ንጉስ አካዝ እግዚአብሔርን ክዷልና፥ ከእርሱም እጅግ ርቆአልና እግዚአብሔር ስለ እርሱ ይሁዳን አዋረደው።",
    "20": "የአሶርም ንጉስ ቴልጌልቴልፌልሶር መጥቶ አስጨነቀው እንጂ አልረዳውም።",
    "21": "አካዝም ከእግዚአብሔር ቤት ከንጉሱና ከአለቆቹም ቤት እኩሌታውን ገፈፈ፥ ለአሶርም ንጉስ ሰጠ፤ ነገር ግን አንዳች አልተጠቀመበትም።",
    "22": "ይህም ንጉስ አካዝ በተጨነቀ ጊዜ እግዚአብሔርን መበደል አበዛ።",
    "23": "ለመቱትም ለደማስቆ አማልክት፦ የሶርያን ነገስታት አማልክት ረድተዋቸዋልና እኔን ይረዱ ዘንድ እሰዋላቸዋለሁ ብሎ ሰዋላቸው። ነገር ግን ለእርሱና ለእስራኤል ሁሉ እንቅፋት ሆኑ።",
    "24": "አካዝም የእግዚአብሔርን ቤት እቃዎች ሁሉ ወስዶ ሰባበራቸው፥ የእግዚአብሔርንም ቤት ደጅ ቆለፈ፤ በኢየሩሳሌምም ማእዘን ሁሉ መሰዊያ ሰራ።",
    "25": "በይሁዳም ከተሞች ሁሉ ለሌሎች አማልክት ያጥን ዘንድ የኮረብታ መስገጃዎች አሰራ፤ የአባቶቹንም አምላክ እግዚአብሔርን አስቆጣ።",
    "26": "የቀረውም ነገርና ስራው ሁሉ፥ የፊተኛውና የኋለኛው፥ እነሆ፥ በይሁዳና በእስራኤል ነገስታት መፅሃፍ ተፅፎአል።",
    "27": "አካዝም ከአባቶቹ ጋር አንቀላፋ፥ በከተማይቱም በኢየሩሳሌም ቀበሩት፤ ነገር ግን ወደ እስራኤል ነገስታት መቃብር አላገቡትም፤ ልጁም ህዝቅያስ በእርሱ ፋንታ ነገሰ።"
}