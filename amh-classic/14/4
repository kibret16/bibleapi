{
    "1": "ደግሞም ርዝመቱ ሃያ ክንድ፥ ወርዱም ሃያ ክንድ፥ ቁመቱም አስር ክንድ የነበረውን የናሱን መሰዊያ ሰራ።",
    "2": "ከፈሰሰም ናስ ከዳር እስከ ዳር አስር ክንድ፥ ቁመቱም አምስት ክንድ፥ በዙሪያውም ሰላሳ ክንድ የሆነ ክብ ኩሬ ሰራ።",
    "3": "በበታቹም ለአንድ ክንድ አስር፥ ለአንድም ክንድ አስር፥ ጉብጉቦች አዞረበት፤ ኩሬውም በቀለጠ ጊዜ ጉብጉቦቹ በሁለት ተራ ከእርሱ ጋር አብረው ቀልጠው ነበር።",
    "4": "በአስራ ሁለትም በሬዎች ምስል ላይ ተቀምጦ ነበር፤ ከእነርሱም ሶስቱ ወደ ሰሜን ሶስቱም ወደ ምእራብ ሶስቱም ወደ ደቡብ ሶስቱም ወደ ምስራቅ ይመለከቱ ነበር፤ ኩሬውም በላያቸው ነበር፥ የሁሉም ጀርባቸው በስተ ውስጥ ነበረ።",
    "5": "ውፍረቱም አንድ ጋት ያህል ነበረ፤ ከንፈሩም እንደ ፅዋ ከንፈር፥ እንደ ሱፍ አበባ ሆኖ ተሰርቶ ነበር፤ ሶስት ሺህም የባዶስ መስፈሪያ ይይዝ ነበር።",
    "6": "ደግሞም አስር የመታጠቢያ ሰኖች ሰራ፥ ለሚቃጠለውም መስዋእት የሚቀርበው ነገር ሁሉ ይታጠብባቸው ዘንድ አምስቱን በቀኝ፥ አምስቱንም በግራ አኖራቸው፤ ኩሬው ግን ካህናት ይታጠቡበት ነበር።",
    "7": "አስሩንም መቅረዞች እንደ ስርአታቸው ከወርቅ ሰርቶ አምስቱን በቀኝ፥ አምስቱንም በግራ በመቅደሱ ውስጥ አኖራቸው።",
    "8": "አስሩንም ገበታዎች ሰርቶ አምስቱን በቀኝ፥ አምስቱንም በግራ በመቅደሱ ውስጥ አኖራቸው። አንድ መቶም የወርቅ ድስቶች ሰራ።",
    "9": "ደግሞም የካህናቱን አደባባይ፥ ታላቁንም አደባባይ፥ የአደባባዩንም ደጆች ሰራ፥ ደጆቻቸውንም በናስ ለበጠ።",
    "10": "ኩሬውንም በቤቱ ቀኝ በአዜብ በኩል አኖረው።",
    "11": "ኪራምም ምንቸቶቹንና መጫሪያዎቹን ድስቶቹንም ሰራ። ኪራምም ለንጉሱ ለሰሎሞን በእግዚአብሔር ቤት የሰራውን ስራ ሁሉ ጨረሰ።",
    "12": "ሁለቱን አእማድ፥ ፅዋዎቹንም፥ በአእማዱም ላይ የነበሩትን ሁለት ጉልላቶች፥ በአእማዱም ላይ የነበሩትን የጉልላቶች ሁለቱን ፅዋዎች የሚሸፍኑትን ሁለቱን መርበቦች ሰራ።",
    "13": "በአእማዱም ላይ የነበሩትን ሁለቱን ጉልላቶች ይሸፍኑ ዘንድ፥ ለእያንዳንዱ መርበብ ሁለት ሁለት ተራ ሮማኖች፥ ለሁለቱ መርበቦች አራት መቶ ሮማኖች አደረገ።",
    "14": "መቀመጫዎቹንና በመቀመጫዎቹ ላይ የሚቀመጡትን የመታጠቢያ ሰኖች፥",
    "15": "አንዱንም ኩሬ፥ በበታቹም የሚሆኑትን አስራ ሁለት በሬዎች ሰራ።",
    "16": "ምንቸቶቹንም መጫሪያዎቹንም ሜንጦዎቹንም እቃቸውንም ሁሉ ኪራም ለንጉሱ ለሰሎሞን ስለ እግዚአብሔር ቤት ከለስላሳ ናስ ሰራ።",
    "17": "ንጉሱም በዮርዳኖስ ሜዳ በሱኮትና በፅሬዳ መካከል ባለው በወፍራሙ መሬት ውስጥ አስፈሰሰው።",
    "18": "ሰሎሞንም እነዚህን እቃዎች ሁሉ እጅግ አብዝቶ ሰራ፤ የናሱም ሚዛን አይቆጠርም ነበር።",
    "19": "ሰሎሞንም በእግዚአብሔር ቤት የነበረውን እቃ ሁሉ የወርቁንም መሰዊያ፥ የገፁንም ህብስት የነበረባቸውን ገበታዎች፥",
    "20": "በቅድስተ ቅዱሳኑም ፊት እንደ ስርአታቸው ያበሩ ዘንድ መቅረዞችንና ቀንዲሎቻቸውን ከጥሩ ወርቅ ሰራ።",
    "21": "አበባዎቹንና ቀንዲሎቹን መኮስተሪያዎቹንም ከጥሩ ወርቅ ሰራ።",
    "22": "ጉጦቹንም ድስቶቹንም ጭልፋዎቹንም ማንደጃዎቹንም ከጥሩ ወርቅ ሰራ። የውስጠኛውም ቤት የቅድስተ ቅዱሳን ደጆች የቤተ መቅደሱም ደጆች የወርቅ ነበሩ።"
}