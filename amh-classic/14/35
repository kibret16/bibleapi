{
    "1": "ኢዮስያስም ለእግዚአብሔር በኢየሩሳሌም ፋሲካ አደረገ፤ በመጀመሪያውም ወር በአስራ አራተኛው ቀን ፋሲካውን አረዱ።",
    "2": "ካህናቱንም በየስርአታቸውም አቆመ፥ በእግዚአብሔርም ቤት ያገለግሉ ዘንድ አፀናቸው።",
    "3": "እስራኤልንም ሁሉ ያስተምሩ ለነበሩት፥ ለእግዚአብሔርም ለተቀደሱት ሌዋውያን እንዲህ አለ፦ ቅዱሱን ታቦት የእስራኤል ንጉስ የዳዊት ልጅ ሰሎሞን በሰራው ቤት ውስጥ አኑሩት፤ ከዚህም በኋላ በትከሻችሁ ላይ ሸክም አይሆንባችሁም፤ አሁንም አምላካችሁን እግዚአብሔርንና ህዝቡን እስራኤልን አገልግሉ፤",
    "4": "የእስራኤልም ንጉስ ዳዊት እንደ ፃፈው ልጁም ሰሎሞን እንደ ፃፈው በየሰሞናችሁና በየአባቶቻችሁ ቤቶች ተዘጋጁ፤",
    "5": "እንደ ህዝቡም ልጆች እንደ ወንድሞቻችሁ በየአባቶች ቤቶች ሆናችሁ በመቅደሱ ቁሙ፤ የሌዋውያንም ነገድ በየወገናቸው እንደ ተከፈሉ እናንተ ተከፈሉ፤ ፋሲካውንም እረዱ፥",
    "6": "እናንተም ተቀደሱ፥ እግዚአብሔርም በሙሴ እጅ የተናገረውን ቃል ያደርጉ ዘንድ ለወንድሞቻችሁ አዘጋጁ።",
    "7": "ኢዮስያስም ለፋሲካው መስዋእት እንዲሆን በዚያ ለነበሩት ለህዝቡ ልጆች ከመንጋው ሰላሳ ሺህ የበግና የፍየል ጠቦቶች፥ ሶስት ሺህም ወይፈኖች ሰጣቸው፤ እነዚህም ከንጉሱ ሃብት ነበሩ።",
    "8": "መሳፍንቱም ለህዝቡና ለካህናቱ ለሌዋውያኑም በፈቃዳቸው ሰጡ፤ የእግዚአብሔርም ቤት አለቆች፥ ኬልቂያስ፥ ዘካሪያስ፥ ይሂኤል፥ ለፋሲካው መስዋእት እንዲሆን ሁለት ሺህ ስድስት መቶ በጎችና ፍየሎች፥ ሶስት መቶም በሬዎች ለካህናቱ ሰጡ።",
    "9": "የሌዋውያኑም አለቆች ኮናንያ፥ ወንድሞቹም ሸማያና ናትናኤል፥ ሃሸቢያ፥ ይኢኤል፥ ዮዛባት ለፋሲካው መስዋእት እንዲሆን አምስት ሺህ በጎችና ፍየሎች፥ አምስት መቶም በሬዎች ለሌዋውያን ሰጡ።",
    "10": "አገልግሎቱም ተዘጋጀ፥ ካህናቱም በስፍራቸው፥ ሌዋውያኑም በየክፍላቸው እንደ ንጉስ ትእዛዝ ቆሙ።",
    "11": "ፋሲካውንም አረዱ፥ ሌዋውያኑም ቁርበቱን ገፈፉ፥ ካህናቱም ከእጃቸው የተቀበሉትን ደም ረጩ።",
    "12": "በሙሴም መፅሃፍ እንደ ተፃፈ ለእግዚአብሔር ያቀርቡ ዘንድ በየአባቶቻቸው ቤቶች ለህዝቡ ልጆች እንዲሰጡ የሚቃጠለውን መስዋእት ለዩ። እንዲሁም በበሬዎቹ አደረጉ።",
    "13": "ፋሲካውንም እንደ ስርአቱ በእሳት ጠበሱ፤ የተቀደሰውንም ቁርባን በምንቸትና በሰታቴ በድስትም ቀቀሉ፥ ለህዝቡም ልጆች ሁሉ በፍጥነት አደረሱ።",
    "14": "ከዚያም በኋላ ለራሳቸውና ለካህናቱ አዘጋጁ፤ የአሮንም ልጆች ካህናቱ የሚቃጠለውን መስዋእትና ስቡን ለማቅረብ እስከ ሌሊት ድረስ ይሰሩ ነበርና ስለዚህ ሌዋውያን ለራሳቸውና ለአሮን ልጆች ለካህናቱ አዘጋጁ።",
    "15": "የአሳፍም ልጆች መዘምራን እንደ ዳዊት፥ እንደ አሳፍም እንደ ኤማንም የንጉሱም ባለ ራእይ እንደ ነበረው እንደ ኤዶታም ትእዛዝ በየስፍራቸው ነበሩ፤ በረኞቹም በሮቹን ሁሉ ይጠብቁ ነበር ፤ወንድሞቻቸውም ሌዋውያን ያዘጋጁላቸው ነበርና ከአገልግሎታቸው ይርቁ ዘንድ አያስፈልጋቸውም ነበር።",
    "16": "እንደ ንጉሱም እንደ ኢዮስያስ ትእዛዝ በእግዚአብሔር መሰዊያ ላይ የሚቃጠለውን መስዋእት ያቀርቡ ዘንድ፥ ፋሲካውንም ያደርጉ ዘንድ የእግዚአብሔር አገልግሎት ሁሉ በዚያ ቀን ተዘጋጀ።",
    "17": "የተገኙትም የእስራኤል ልጆች በዚያ ቀን ፋሲካውን፥ ሰባት ቀንም የቂጣ በአልን አደረጉ።",
    "18": "ከነቢዩ ከሳሙኤል ዘመን ጀምሮ እንደዚህ ያለ ፋሲካ በእስራኤል ዘንድ ከቶ አልተደረገም፤ ከእስራኤልም ነገስታት ሁሉ ኢዮስያስና ካህናቱ፥ ሌዋውያኑም፥ በዚያም የተገኙ የይሁዳና የእስራኤል ሰዎች ሁሉ፥ በኢየሩሳሌምም የሚኖሩት እንዳደረጉት ያለ ፋሲካ ያደረገ የለም።",
    "19": "ይህም ፋሲካ ኢዮስያስ በነገሰ በአስራ ስምንተኛው አመት ተደረገ።",
    "20": "ከዚህም ሁሉ በኋላ፥ ኢዮስያስም ቤተ መቅደሱን ካሰናዳ በኋላ፥ የግብፅ ንጉስ ኒካኡ በኤፍራጥስ ወንዝ አጠገብ ባለው በከርከሚሽ ላይ ይዋጋ ዘንድ ወጣ ኢዮስያስም ሊጋጠመው ወጣ።",
    "21": "እርሱም፦ የይሁዳ ንጉስ ሆይ፥ ከአንተ ጋር ምን አለኝ? በምዋጋበት በሌላ ቤት ላይ ነው እንጂ በአንተ ላይ ዛሬ አልመጣሁም፤ እግዚአብሔርም እንድቸኩል አዝዞኛል ከእኔ ጋር ያለው እግዚአብሔር እንዳያጠፋህ ይህን በእርሱ ላይ ከማድረግ ተመለስ ብሎ መልእክተኞችን ላከበት።",
    "22": "ኢዮስያስ ግን ይዋጋው ዘንድ ተፀናና እንጂ ፊቱን ከእርሱ አልመለሰም፤ በእግዚአብሔርም አፍ የተነገረውን የኒካኡን ቃል አልሰማም፥ በመጊዶም ሸለቆ ይዋጋ ዘንድ መጣ።",
    "23": "ቀስተኞችም ንጉሱን ኢዮስያስን ወጉት፤ ንጉሱም ብላቴናዎቹን፦ አጥብቄ ቆስያለሁና ከሰልፉ ውስጥ አውጡኝ አላቸው።",
    "24": "ብላቴኖቹም ከሰረገላው አውርደው ለእርሱ በነበረው በሁለተኛው ሰረገላ ውስጥ አስቀመጡት፥ ወደ ኢየሩሳሌምም አመጡት፤ እርሱም ሞተ፥ በአባቶቹም መቃብር ተቀበረ ይሁዳና ኢየሩሳሌምም ሁሉ ለኢዮስያስ አለቀሱ።",
    "25": "ኤርምያስም ለኢዮስያስ የልቅሶ ግጥም ገጠመለት፤ እስከ ዛሬም ድረስ ወንዶችና ሴቶች መዘምራን ሁሉ በልቅሶ ግጥማቸው ስለ ኢዮስያስ ይናገሩ ነበር፤ ይህም በእስራኤል ዘንድ ወግ ሆኖ በልቅሶ ግጥም ተፅፎአል።",
    "26": "የቀረውም የኢዮስያስ ነገር፥ በእግዚአብሔርም ህግ እንደተፃፈ ያደረገው ቸርነት፥",
    "27": "የፊተኛውና የኋለኛውም ነገሩ፥ እነሆ፥ በእስራኤልና በይሁዳ ነገስታት መፅሃፍ ተፅፎአል።"
}