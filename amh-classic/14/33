{
    "1": "ምናሴም መንገስ በጀመረ ጊዜ የአስራ ሁለት አመት ልጅ ነበረ፥ በኢየሩሳሌምም አምሳ አምስት አመት ነገሰ።",
    "2": "እግዚአብሔርም ከእስራኤል ልጆች ፊት እንዳወጣቸው እንደ አህዛብ ያለ ርኩሰት በእግዚአብሔር ፊት ክፉ ነገር አደረገ።",
    "3": "አባቱም ህዝቅያስ ያፈረሳቸውን የኮረብታውን መስገጃዎች መልሶ ሰራ፤ ለበአሊምም መሰዊያ ሰራ፥ የማምለኪያ አፀዶችንም ተከለ፥ ለሰማይም ሰራዊት ሁሉ ሰገደ፥ አመለካቸውም።",
    "4": "እግዚአብሔርም፦ ስሜ በኢየሩሳሌም ለዘላለም ይኖራል ባለው በእግዚአብሔር ቤት መሰዊያዎችን ሰራ።",
    "5": "በእግዚአብሔርም ቤት በሁለቱ አደባባዮች ላይ ለሰማይ ሰራዊት ሁሉ መሰዊያዎችን ሰራ።",
    "6": "በሄኖምም ልጅ ሸለቆ ውስጥ ልጆቹን በእሳት አሳለፈ፤ ሞራ ገላጭም ሆነ፥ አስማትም አደረገ፥ መተተኛም ነበረ፥ መናፍስት ጠሪዎችንና ጠንቋዮችንም ሰበሰበ፤ ያስቆጣውም ዘንድ በእግዚአብሔር ፊት እጅግ ክፉ ነገር አደረገ።",
    "7-8": "እግዚአብሔርም ለዳዊትና ለልጁ ለሰሎሞን፦ በዚህ ቤት ከእስራኤልም ነገድ ሁሉ በመረጥኋት በኢየሩሳሌም ስሜን ለዘላለም አኖራለሁ፤ ያዘዝኋቸውንም ሁሉ፥ በሙሴ የተሰጠውን ህግና ስርአት ፍርድንም ሁሉ ቢያደርጉ ቢጠብቁም፥ ለአባቶቻችሁ ከሰጠኋት ምድር የእስራኤልን እግር እንደ ገና አላርቅም ባለበት በእግዚአብሔር ቤት ውስጥ የሰራውን የጣኦት የተቀረፀውን ምስል አቆመ።",
    "9": "ምናሴም እግዚአብሔር ከእስራኤል ልጆች ፊት ካጠፋቸው ከአህዛብ ይልቅ ክፉ ይሰሩ ዘንድ በይሁዳና በኢየሩሳሌም የሚኖሩትን አሳተ።",
    "10": "እግዚአብሔርም ምናሴንና ህዝቡን ተናገራቸው ግን አልሰሙትም።",
    "11": "ስለዚህም እግዚአብሔር የአሶርን ንጉስ ሰራዊት አለቆች አመጣባቸው፤ ምናሴንም በዛንጅር ያዙት፥ በሰንሰለትም አስረው ወደ ባቢሎን ወሰዱት።",
    "12": "በተጨነቀም ጊዜ አምላኩን እግዚአብሔርን ፈለገ፥ በአባቶቹም አምላክ ፊት ሰውነቱን እጅግ አዋረደ፥",
    "13": "ወደ እርሱም ፀለየ፤ እርሱም ተለመነው፥ ፀሎቱንም ሰማው፥ ወደ መንግስቱም ወደ ኢየሩሳሌም መለሰው ምናሴም እግዚአብሔር እርሱ አምላክ እንደ ሆነ አወቀ።",
    "14": "ከዚህ በኋላ በዳዊት ከተማ በስተ ውጭው ከግዮን ምእራብ በሸለቆው ውስጥ እስከ አሳ በር መግቢያ ድረስ ቅጥር ሰራ። በኦፌልም አዞረበት፥ እጅግም ከፍ አደረገው በተመሸጉትም በይሁዳ ከተሞች ሁሉ የጭፍራ አለቆችን አኖረ።",
    "15": "እንግዶችንም አማልክትና ጣኦቱንም ከእግዚአብሔር ቤት አራቀ፥ የእግዚአብሔርም ቤት ባለበት ተራራ ላይና በኢየሩሳሌም የሰራቸውን መሰዊያዎች ሁሉ ወስዶ ከከተማይቱ በስተ ውጭ ጣላቸው።",
    "16": "የእግዚአብሔርንም መሰዊያ ደግሞ አደሰ፥ የደህንነትና የምስጋናም መስዋእት ሰዋበት፤ ይሁዳም የእስራኤልን አምላክ እግዚአብሔርን እንዲያመልኩ አዘዘ።",
    "17": "ህዝቡ ግን ገና በኮረብታው መስገጃዎች ይሰዋ ነበር፤ ቢሆንም ለአምላኩ ለእግዚአብሔር ብቻ ነበር።",
    "18": "የምናሴም የቀረው ነገር፥ ወደ አምላኩም የፀለየው ፀሎት፥ በእስራኤልም አምላክ በእግዚአብሔር ስም የነገሩት የነቢያት ቃል፥ እነሆ፥ በእስራኤል ነገስታት መፅሃፍ ተፅፎአል።",
    "19": "ደግሞም ፀሎቱ፥ እግዚአብሔርም እንደ ተለመነው፥ ሃጢያቱና መተላለፉ ሁሉ፥ ራሱንም ሳያዋርድ የኮረብታው መስገጃዎችን የሰራበት የማምለኪያ አፀዱንና የተቀረፁትንም ምስሎች የተከለበት ስፍራ፥ እነሆ፥ በባለ ራእዩ ታሪክ መፅሃፍ ተፅፎአል።",
    "20": "ምናሴም ከአባቶቹ ጋር አንቀላፋ፥ በቤቱም ቀበሩት ልጁም አሞፅ በእርሱ ፋንታ ነገሰ።",
    "21": "አሞፅ መንገስ በጀመረ ጊዜ የሃያ ሁለት አመት ጉልማሳ ነበረ፥ በኢየሩሳሌምም ሁለት አመት ነገሰ።",
    "22": "አባቱም ምናሴ እንዳደረገ በእግዚአብሔር ፊት ክፉ አደረገ፤ አሞፅም አባቱ ምናሴ ለሰራቸው ለተቀረፁት ምስሎች ሁሉ ሰዋ፥ አመለካቸውም።",
    "23": "አባቱም ምናሴ ሰውነቱን እንዳዋረደ በእግዚአብሔር ፊት ሰውነቱን አላዋረደም፤ ነገር ግን አሞፅ መተላለፉን እጅግ አበዛ።",
    "24": "ባርያዎቹም ተማምለው በቤቱ ገደሉት።",
    "25": "የአገሩ ህዝብ ግን በንጉሱ በአሞፅ ላይ የተማማሉትን ሁሉ ገደሉ፤ የአገሩም ህዝብ ልጁን ኢዮስያስን በእርሱ ፋንታ አነገሱ።"
}