{
    "1": "ሰሎሞንም ለእግዚአብሔር ስም ቤት፥ ለመንግስቱም ቤት ይሰራ ዘንድ አሰበ።",
    "2": "ሰሎሞንም የሚሸከሙትን ሰባ ሺህ፥ ከተራሮችም የሚጠርቡትን ሰማኒያ ሺህ፥ በእነርሱም ላይ የተሾሙትን ሶስት ሺህ ስድስት መቶ ሰዎች ቆጠረ።",
    "3": "ሰሎሞንም እንዲህ ሲል ወደ ጢሮስ ንጉስ ወደ ኪራም ላከ፦ ከአባቴ ከዳዊት ጋር እንዳደረግህ፥ የሚቀመጥበትንም ቤት ይሰራ ዘንድ የዝግባ እንጨት እንደ ሰደድህለት፥ እንዲሁ ለእኔ አድርግ።",
    "4": "እነሆ፥ ለእስራኤል ለዘላለም እንደ ታዘዘው በእግዚአብሔር ፊት የጣፋጩን ሽቱ ለማጠን፥ የገፁንም ህብስት ለማኖር፥ የሚቃጠለውንም መስዋእት በጥዋትና በማታ በሰንበታቱም በመባቻዎቹም በአምላካችንም በእግዚአብሔር በአላት ለማቅረብ ለአምላኬ ለእግዚአብሔር ስም ቤት እሰራና እቀድስ ዘንድ አሰብሁ።",
    "5": "አምላካችንም ከአማልክት ሁሉ በላይ ታላቅ ነውና የምሰራው ቤት ታላቅ ነው።",
    "6": "ነገር ግን ሰማይና ከሰማያት በላይ ያለ ሰማይ ይይዘው ዘንድ አይችልምና ለእርሱ ቤት ይሰራ ዘንድ ማን ይችላል? በፊቱ እጣን ከማጠን በቀር ቤት እሰራለት ዘንድ እኔ ማን ነኝ?",
    "7": "አሁንም አባቴ ዳዊት ካዘጋጃቸው በእኔ ዘንድ በይሁዳና በኢየሩሳሌም ካሉት ብልሃተኞች ጋር የሚሆን፥ ወርቁንና ብሩን፥ ናሱንና ብረቱን፥ ሃምራዊውንና ቀዩን ሰማያዊውንም ግምጃ የሚሰራ፥ ቅርፅንም የሚያውቅ ብልሃተኛ ሰው ላክልኝ።",
    "8": "ደግሞም ባርያዎችህ ከሊባኖስ እንጨት መቁረጥ እንዲያውቁ እኔ አውቃለሁና ከሊባኖስ የዝግባና የጥድ የሰንደልም እንጨት ስደድልኝ።",
    "9": "የምሰራውም ቤት እጅግ ታላቅና ድንቅ ይሆናልና ብዙ እንጨት ያዘጋጁልኝ ዘንድ፥ እነሆ፥ ባርያዎቼ ከባርያዎችህ ጋር ይሆናሉ።",
    "10": "እነሆም፥ እንጨቱን ለሚቆርጡ ለባርያዎችህ ሃያ ሺህ የቆሮስ መስፈሪያ የተበጠረ ስንዴ፥ ሃያ ሺህም የቆሮስ መስፈሪያ ገብስ፥ ሃያ ሺህም የባዶስ መስፈሪያ የወይን ጠጅ፥ ሃያ ሺህም የባዶስ መስፈሪያ ዘይት እሰጣለሁ።",
    "11": "የጢሮስ ንጉስም ኪራም፦ እግዚአብሔር ህዝቡን ወድዶአልና በላያቸው አነገሰህ ብሎ ለሰሎሞን መልእክት ላከ።",
    "12": "ኪራምም ደግሞ አለ፦ ሰማይንና ምድርን የፈጠረ፥ ለእግዚአብሔርም ቤት ለመንግስቱም ቤት ይሰራ ዘንድ ጥበበኛና ብልሃተኛ አስተዋይም ልጅ ለንጉሱ ለዳዊት የሰጠ የእስራኤል አምላክ እግዚአብሔር ቡሩክ ይሁን።",
    "13": "አሁንም ከብልሃተኞችህ ጋር ከጌታዬም ከአባትህ ከዳዊት ብልሃተኞች ጋር ይሆን ዘንድ ኪራምአቢ የሚባል ብልሃተኛና አስተዋይ ሰው ሰድጄልሃለሁ።",
    "14": "እናቱ ከዳን ልጆች ናት፥ አባቱም የጢሮስ ሰው ነው፤ ወርቁንና ብሩንም፥ ናሱንና ብረቱን፥ ድንጋይንና እንጨቱን፥ ሃምራዊውንና ሰማያዊውን ቀዩንም ግምጃ፥ ጥሩውንም በፍታ ይሰራ ዘንድ፥ ቅርፅም ሌላም ነገር ሁሉ ያደርግ ዘንድ ያውቃል።",
    "15": "አሁንም ጌታዬ የተናገረውን ስንዴውንና ገብሱን ዘይቱንና የወይን ጠጁን ወደ ባርያዎቹ ይስደድ፤",
    "16": "እኛም ከሊባኖስ የምትሻውን ያህል እንጨት እንቆርጣለን፥ በታንኳም አድርገን በባህር ላይ ወደ አንተ ወደ ኢዮጴ እንሰድዳለን፤ አንተም ወደ ኢየሩሳሌም ታስወስደዋለህ።",
    "17": "ሰሎሞንም በእስራኤል ምድር የነበሩትን መፃተኞች ሁሉ አባቱ ዳዊት እንደ ቆጠራቸው ቆጠረ፤ መቶ አምሳ ሶስት ሺህ ስድስት መቶ ተገኙ።",
    "18": "ከእነርሱም የሚሸከሙትን ሰባ ሺህ፥ በተራሮችም ላይ የሚጠርቡትን ሰማንያ ሺህ፥ በህዝቡም ስራ ላይ የተሾሙትን ሶስት ሺህ ስድስት መቶ አደረገ።"
}