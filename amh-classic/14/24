{
    "1": "ኢዮአስም መንገስ በጀመረ ጊዜ የሰባት አመት ልጅ ነበረ፥ በኢየሩሳሌምም አርባ አመት ነገሰ፤ እናቱም ሳብያ የተባለች የቤርሳቤህ ሴት ነበረች።",
    "2": "በካህኑም በዮዳሄ ዘመን ሁሉ ኢዮአስ በእግዚአብሔር ፊት ቅን ነገር አደረገ።",
    "3": "ዮዳሄም ሁለት ሚስቶች አጋባው፤ ወንዶችና ሴቶች ልጆችንም ወለደ።",
    "4": "ከዚህም በኋላ ኢዮአስ የእግዚአብሔርን ቤት ይጠግን ዘንድ አሰበ።",
    "5": "ካህናትንና ሌዋውያንንም ሰብስቦ፦ ወደ ይሁዳ ከተሞች ውጡ፥ የአምላካችሁንም ቤት በየአመቱ ለማደስ ከእስራኤል ሁሉ ገንዘብን ሰብስቡ፤ ነገሩንም ፈጥናችሁ አድርጉ አላቸው። ሌዋውያን ግን ቸል አሉ።",
    "6": "ንጉሱም አለቃውን ዮዳሄን ጠርቶ፦ የእግዚአብሔር ባርያ ሙሴ ስለ ምስክሩ ድንኳን የእስራኤል ጉባኤ እንዲያዋጣ ያዘዘውን ግብር ከይሁዳና ከኢየሩሳሌም ያመጡ ዘንድ ስለ ምን ሌዋውያንን አላተጋሃቸውም? አለው።",
    "7": "ጎቶሊያ ከሃዲት ነበረችና ልጆችዋም የእግዚአብሔርን ቤት አፍርሰዋልና በእግዚአብሔርም ቤት ተቀድሶ የነበረውን ሁሉ ለበአሊም ሰጥተዋልና።",
    "8": "ንጉሱም አዘዘ፥ ሳጥንም ሰርተው በእግዚአብሔር ቤት በር አጠገብ በስተ ውጭ አኖሩት።",
    "9": "የእግዚአብሔርም ባርያ ሙሴ በምድረ በዳ በእስራኤል ላይ ያዘዘውን ግብር ለእግዚአብሔር ያመጡ ዘንድ በይሁዳና በኢየሩሳሌም አዋጅ ነገሩ።",
    "10": "አለቆቹና ህዝቡም ሁሉ ደስ ብሎአቸው አቀረቡት፥ እስኪሞላም ድረስ በሳጥኑ ውስጥ ጣሉት።",
    "11": "ሳጥኑም በሌዋውያን እጅ ወደ ንጉሱ ሹማምት በደረሰ ጊዜ፥ ብዙ ገንዘብም እንዳለበት ባየ ጊዜ፥ የንጉሱ ፀሃፊና የዋነኛው ካህን ሹም እየመጡ ብሩን ከሳጥን ያወጡ ነበር፥ ሳጥኑንም ደግሞ ወደ ስፍራው ይመልሱት ነበር። እንዲሁም በየቀኑ ያደርጉ ነበር፥ ብዙም ገንዘብ አከማቹ።",
    "12": "ንጉሱና ዮዳሄም በእግዚአብሔር ቤት ስራ ላይ ለተሾሙት ሰጡአቸው፤ እነርሱም የእግዚአብሔርን ቤት የሚጠግኑትን ጠራቢዎችንና አናጢዎችን፥ የእግዚአብሔርንም ቤት የሚያድሱትን የብረትና የናስ ሰራተኞችን ይገዙበት ነበር።",
    "13": "ሰራተኞችም ሰሩ፥ የፈረሰውም በእጃቸው ተጠገነ፤ የእግዚአብሔርንም ቤት እንደ ቀድሞው ስራ መለሱ፥ አፅንተውም አቆሙት።",
    "14": "በጨረሱም ጊዜ የተረፈውን ገንዘብ በንጉሱና በዮዳሄ ፊት አመጡ፤ እነርሱም ለእግዚአብሔር ቤት እቃ፥ ለአገልግሎትና ለቁርባን እቃ፥ ለጭልፋዎችም፥ ለወርቅና ለብርም እቃ አደረጉት። በዮዳሄም ዘመን ሁሉ ለእግዚአብሔር ቤት የሚቃጠል መስዋእት ሁልጊዜ ያቀርቡ ነበር።",
    "15": "ዮዳሄም ሸመገለ፥ እድሜም ጠግቦ ሞተ፤ በሞተ ጊዜ እድሜው መቶ ሰላሳ አመት ነበረ።",
    "16": "ከእስራኤልም ጋር፥ ከእግዚአብሔርና ከቤቱም ጋር ቸርነትን ሰርቶአልና በዳዊት ከተማ ከነገስታቱ ጋር ቀበሩት።",
    "17": "ዮዳሄም ከሞተ በኋላ የይሁዳ አለቆች ገብተው ለንጉሱ እጅ ነሱ፤ ንጉሱም እሺ አላቸው።",
    "18": "የአባቶቻቸውንም አምላክ እግዚአብሔርን ትተው የማምለኪያ አፀዶችንና ጣኦታትን አመለኩ፤ በዚህ በደላቸውም ምክንያት በይሁዳና በኢየሩሳሌም ላይ ቁጣ ወረደ።",
    "19": "ወደ እግዚአብሔርም ይመልሱአቸው ዘንድ ነቢያትን ይሰድድላቸው ነበር፤ መሰከሩባቸውም፥ እነርሱ ግን አላደመጡም።",
    "20": "የእግዚአብሔርም መንፈስ በካህኑ በዮዳሄ ልጅ በዘካርያስ ላይ መጣ፤ እርሱም በህዝቡ ፊት ቆመና፦ እግዚአብሔር እንዲህ ይላል፦ የእግዚአብሔርን ትእዛዝ ለምን ትተላለፋላችሁ? መልካምም አይሆንላችሁም፤ እግዚአብሔርን ስለ ተዋችሁ እርሱ ትቶአችኋል አላቸው።",
    "21": "ተማማሉበትም በንጉሱም ትእዛዝ በእግዚአብሔር ቤት አደባባይ ውስጥ በድንጋይ ወገሩት።",
    "22": "እንዲሁም ንጉሱ ኢዮአስ ዮዳሄ ያደረገለትን ቸርነት አላሰበም፥ ልጁንም ዘካርያስን አስገደለው፤ እርሱም ሲሞት፦ እግዚአብሔር ይየው፥ ይፈልገውም አለ።",
    "23": "አመቱም ካለፈ በኋላ የሶርያውያን ሰራዊት መጡበት ወደ ይሁዳና ወደ ኢየሩሳሌምም መጥተው ከህዝቡ መካከል የህዝቡን አለቆች ሁሉ አጠፉ፥ ምርኮአቸውንም ሁሉ ወደ ንጉሱ ወደ ደማስቆ ላኩ።",
    "24": "የሶርያውያንም ሰራዊት ቁጥር ጥቂት ሆኖ ሳለ እግዚአብሔር ታላቅን ሰራዊት አሳልፎ በእጃቸው ሰጣቸው፤ ይህም የሆነው የአባቶቻቸውን አምላክ እግዚአብሔርን ትተው ስለ ነበረ ነው። እነርሱም በኢዮአስ ላይ ፍርድ ፈረዱበት።",
    "25": "ከእርሱም ዘንድ አልፈው ከሄዱ በኋላ እጅግ ታምሞ ነበር፤ የገዛ ባርያዎቹም ስለ ካህኑ ስለ ዮዳሄ ልጅ ተበቅለው ተማማሉበት፥ በአልጋውም ላይ ገደሉት፥ ሞተም፤ በዳዊት ከተማ እንጂ በነገስታት መቃብር አልቀበሩትም።",
    "26": "የተማማሉበትም የአሞናዊቱ የሰምአት ልጅ ዛባድ፥ የሞአባዊቱም የሰማሪት ልጅ ዮዛባት ነበሩ።",
    "27": "የልጆቹና በእርሱ ላይ የተደረገው ነገር የእግዚአብሔርንም ቤት ማደሱ፥ እነሆ፥ በነገስታቱ መፅሃፍ ተፅፎአል። ልጁም አሜስያስ በእርሱ ፋንታ ነገሰ።"
}