{
    "1": "የሳባም ንግስት የሰሎሞንን ዝና በሰማች ጊዜ በግመሎች ላይ ሽቱና ብዙ ወርቅ የከበረም እንቁ አስጭና ከታላቅ ጓዝ ጋር ሰሎሞንን በኢየሩሳሌም በእንቆቅልሽ ትፈትነው ዘንድ መጣች፤ ወደ ሰሎሞንም በገባች ጊዜ በልብዋ ያለውን ሁሉ አጫወተችው።",
    "2": "ሰሎሞንም የጠየቀችውን ሁሉ ፈታላት፤ ሰሎሞንም ያልፈታው ስውር ነገር አልነበረም።",
    "3": "የሳባም ንግስት የሰሎሞንን ጥበብ፥ ሰርቶትም የነበረውን ቤት፥ የማእዱንም መብል፥",
    "4": "የብላቴኖቹንም አቀማመጥ፥ የሎሌዎቹንም አሰራር አለባበሳቸውንም፥ ጠጅ አሳላፊዎቹንም አለባበሳቸውንም፥ በእግዚአብሔርም ቤት የሚያሳርገውን መስዋእት ባየች ጊዜ መንፈስ አልቀረላትም።",
    "5": "ንጉሱንም አለችው፦ ስለ ነገርህና ስለ ጥበብህ በአገሬ ሳለሁ የሰማሁት ዝና እውነት ነው።",
    "6": "እኔ ግን መጥቼ በአይኔ እስካየሁ ድረስ የነገሩኝን አላመንሁም፤ እነሆ፥ የጥበብህን ታላቅነት እኩሌታ አልነገሩኝም፤ ከሰማሁት ዝና ትበልጣለህ።",
    "7": "በፊትህ ሁልጊዜ የሚቆሙ ጥበብህንም የሚሰሙ ሰዎችህና እነዚህ ባርያዎችህ ምስጉኖች ናቸው።",
    "8": "በአምላክህ በእግዚአብሔር ፊት ንጉስ እንድትሆን በዙፋኑ ላይ ያስቀምጥህ ዘንድ የወደደህ አምላክህ እግዚአብሔር ብሩክ ይሁን፤ አምላክህ እስራኤልን ለዘላለም ያፀናቸው ዘንድ ወድዶአቸዋልና ስለዚህ ፍርድና ፅድቅ ታደርግ ዘንድ በላያቸው አነገሰህ።",
    "9": "ለንጉሱም መቶ ሃያ መክሊት ወርቅ፥ እጅግም ብዙ ሽቱ የከበረም እንቁ ሰጠችው የሳባም ንግስት ለንጉሱ ለሰሎሞን እንደ ሰጠችው ያለ ሽቱ ከቶ አልነበረም።",
    "10": "ከኦፊርም ወርቅ ያመጡ የኪራም ባርያዎችና የሰሎሞን ባርያዎች የሰንደል እንጨትና የከበረ እንቁ ደግሞ አመጡ።",
    "11": "ንጉሱም ከሰንደሉ እንጨት ለእግዚአብሔር ቤትና ለንጉሱ ቤት ደርብ፥ ለመዘምራኑም መሰንቆና በገና አደረገ፤ እንደዚህም ያለ በይሁዳ ምድር ከቶ አልታየም ነበር።",
    "12": "የሳባም ንግስት ወደ ንጉሱ ካመጣችው የሚበልጥ፥ ንጉሱ ሰሎሞን የወደደችውን ሁሉ ከእርሱም የለመነችውን ሁሉ ሰጣት፤ እርስዋም ተመልሳ ከባርያዎችዋ ጋር ወደ ምድርዋ ሄደች።",
    "13": "ነጋድራሶችና ነጋዴዎች ካመጡለት ሌላ በየአመቱ ወደ ሰሎሞን የሚመጣ የወርቅ ሚዛን ስድስት መቶ ስድሳ ስድስት መክሊት ወርቅ ነበረ።",
    "14": "የአረብም ነገስታት ሁሉ የምድሩም ሹማምት ወርቅና ብር ወደ ሰሎሞን ያመጡ ነበር።",
    "15": "ንጉሱም ሰሎሞን በጥፍጥፍ ወርቅ ሁለት መቶ አላባሽ አግሬ ጋሻ አሰራ፤ በአንዱም አላባሽ አግሬ ጋሻ ውስጥ የገባው ጥፍጥፍ ወርቅ ስድስት መቶ ሰቅል ነበረ።",
    "16": "ከጥፍጥም ወርቅ ሶስት መቶ ጋሻ አሰራ፤ በአንዱም ጋሻ የገባው ወርቅ ሶስት መቶ ሰቅል ነበረ፤ ንጉሱም የሊባኖስ ዱር በተባለው ቤት ውስጥ አኖራቸው።",
    "17": "ንጉሱም ደግሞ ከዝሆን ጥርስ ታላቅ ዙፋን አሰራ፥ በጥሩ ወርቅም ለበጠው።",
    "18": "ከዙፋኑም ጋር ተጋጥመው ወደ ዙፋኑም የሚያስሄዱ ስድስት እርከኖች ነበሩ፤ የወርቅ ብርኩማም ነበረ፤ በዚህና በዚያም በመቀመጫው አጠገብ ሁለት የክንድ መደገፊያዎች ነበሩበት፥ በመደገፊያዎችም አጠገብ ሁለት አንበሶች ቆመው ነበር።",
    "19": "በስድስቱም እርከኖች ላይ በዚህና በዚያ አስራ ሁለት አንበሶች ቆመው ነበር፤ በመንግስታት ሁሉ እንዲህ ያለ ስራ አልተሰራም።",
    "20": "ንጉሱም ሰሎሞን የሚጠጣበት እቃ ሁሉ የወርቅ ነበረ፥ የሊባኖስ ዱር በተባለውም ቤቱ የነበረው እቃ ሁሉ ጥሩ ወርቅ ነበረ፤ በሰሎሞን ዘመን ብር ከቶ አይቆጠርም ነበር።",
    "21": "ለንጉሱም ከኪራም ባርያዎች ጋር ወደ ተርሴስ የሚሄዱ መርከቦች ነበሩት፤ በሶስት በሶስት አመትም አንድ ጊዜ የተርሴስ መርከቦች ወርቅና ብር የዝሆንም ጥርስ ዝንጀሮና ዝጉርጉር ወፍም ይዘው ይመጡ ነበር።",
    "22": "ንጉሱም ሰሎሞን ከምድር ነገስታት ሁሉ በባለጠግነትና በጥበብ በለጠ።",
    "23": "የምድርም ነገስታት ሁሉ እግዚአብሔር በልቡ ያኖረውን ጥበቡን ይሰሙ ዘንድ የሰሎሞንን ፊት ሊያዩ ይመኙ ነበር።",
    "24": "እያንዳንዱም ገፀ በረከቱን፥ የወርቅንና የብርን እቃ፥ ልብስንና የጦር መሳሪያን፥ ሽቱውንም፥ ፈረሶችንና በቅሎችን እየያዘ በየአመቱ ያመጣ ነበር።",
    "25": "ሰሎሞንም ለፈረሶችና ለሰረገሎች አራት ሺህ ጋጥ፥ አስራ ሁለት ሺህም ፈረሰኞች ነበሩት፥ በሰረገሎችም ከተሞች፥ ከንጉሱም ጋር በኢየሩሳሌም አኖራቸው።",
    "26": "ከኤፍራጥስም ወንዝ ጀምሮ እስከ ፍልስጥኤም ምድርና እስከ ግብፅ ዳርቻ ድረስ ባሉ ነገስታት ሁሉ ላይ ነገሰ።",
    "27": "ንጉሱም ብሩን በኢየሩሳሌም እንደ ድንጋይ እንዲበዛ አደረገው፤ የዝግባውንም እንጨት ብዛት በቆላ እንደሚበቅል ሾላ አደረገው።",
    "28": "ለሰሎሞንም ፈረሶች ከግብፅና ከየአገሩ ሁሉ ያመጡለት ነበር።",
    "29": "የቀረውም ፊተኛውና ኋለኛው የሰሎሞን ነገር በነቢዩ በናታን ታሪክ፥ በሴሎናዊውም በኦሂያ ትንቢት፥ ስለ ናባጥም ልጅ ስለ ኢዮርብአም ባየው በባለ ራእዩ በአዶ ራእይ የተፃፈ አይደለምን?",
    "30": "ሰሎሞንም በኢየሩሳሌም በእስራኤል ሁሉ ላይ አርባ አመት ነገሰ።",
    "31": "ሰሎሞንም ከአባቶቹ ጋር አንቀላፋ፥ በአባቱም በዳዊት ከተማ ተቀበረ፤ ልጁም ሮብአም በእርሱ ፋንታ ነገሰ።"
}