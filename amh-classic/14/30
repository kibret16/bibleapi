{
    "1": "ለእስራኤልም አምላክ ለእግዚአብሔር ፋሲካ ያደርጉ ዘንድ ወደ እግዚአብሔር ቤት ወደ ኢየሩሳሌም እንዲመጡ ህዝቅያስ ወደ እስራኤልና ወደ ይሁዳ ሁሉ ላከ፥ ደግሞም ወደ ኤፍሬምና ወደ ምናሴ ደብዳቤ ፃፈ።",
    "2-3": "ካህናቱም በሚበቃ ቁጥር ስላልተቀደሱ፥ ህዝቡም ገና በኢየሩሳሌም ስላልተሰበሰቡ በጊዜው ያደርጉት ዘንድ አልቻሉምና ንጉሱና አለቆቹ የኢየሩሳሌምም ጉባኤ ሁሉ በሁለተኛው ወር ፋሲካውን ያደርጉ ዘንድ ተመካክረው ነበር።",
    "4": "ነገሩም ለንጉሱና ለጉባኤው ሁሉ አይን መልካም ነበረ።",
    "5": "እንደ ተፃፈም በብዙ ቁጥር አላደረጉም ነበርና የእስራኤልን አምላክ የእግዚአብሔርን ፋሲካ በኢየሩሳሌም ያደርጉ ዘንድ እንዲመጡ ከቤርሳቤህ ጀምሮ እስከ ዳን ድረስ ለእስራኤል ሁሉ አዋጅ እንዲነገር ወሰኑ።",
    "6": "እንደ ንጉሱም ትእዛዝ መልክተኞቹ እንዲህ የሚለውን የንጉሱንና የአለቆቹን ደብዳቤ ይዘው ወደ እስራኤልና ወደ ይሁዳ ሁሉ ሄዱ። የእስራኤል ልጆች ሆይ፥ እግዚአብሔር ከአሶር ነገስታት እጅ ወዳመለጠ ቅሬታችሁ እንዲመለስ ወደ አብርሃምና ወደ ይስሃቅ ወደ እስራኤልም አምላክ ተመለሱ።",
    "7": "እናንተም እንደምታዩ የተፈቱ እስኪያደርጋቸው ድረስ የአባቶቻቸውን አምላክ እግዚአብሔርን እንደ በደሉ እንደ አባቶቻችሁና እንደ ወንድሞቻችሁ አትሁኑ።",
    "8": "አባቶቻችሁም እንደ ነበሩ አንገተ ደንዳና አትሁኑ፤ እጃችሁንም ለእግዚአብሔር ስጡ፥ ለዘላለም ወደ ተቀደሰው ወደ መቅደሱም ግቡ፥ ፅኑ ቁጣውም ከእናንተ እንዲመለስ አምላካችሁን እግዚአብሔርን አምልኩ።",
    "9": "አምላካችሁም እግዚአብሔር ቸርና መሃሪ ነውና፥ ወደ እርሱም ብትመለሱ ፊቱን ከእናንተ አያዞርምና ወደ እግዚአብሔር ብትመለሱ ወንድሞቻችሁና ልጆቻችሁ በማረኩአቸው ፊት ምህረትን ያገኛሉ፥ ደግሞም ወደዚህች ምድር ይመለሳሉ።",
    "10": "መልእክተኞቹም ከከተማ ወደ ከተማ በኤፍሬምና በምናሴ አገር እስከ ዛብሎን ሄዱ፤ እነዚያ ግን በንቀት ሳቁባቸው፥ አፌዙባቸውም።",
    "11": "ነገር ግን ከአሴርና ከምናሴ ከዛብሎንም አያሌ ሰዎች ሰውነታቸውን አዋረዱ፥ ወደ ኢየሩሳሌምም መጡ።",
    "12": "ደግሞም አንድ ልብ ይሰጣቸው ዘንድ፥ በእግዚአብሔርም ቃል የሆነውን የንጉሱንና የአለቆቹን ትእዛዝ ያደርጉ ዘንድ የእግዚአብሔር እጅ በይሁዳ ላይ ሆነ።",
    "13": "በሁለተኛውም ወር የቂጣውን በአል ያደርግ ዘንድ እጅግ ታላቅ ጉባኤ የሆነ ህዝብ በኢየሩሳሌም ተከማቸ።",
    "14": "ተነስተውም በኢየሩሳሌም የነበሩትን መሰዊያዎችና ለጣኦታት የሚያጥኑበትን እቃ ሁሉ አስወገዱ፥ በቄድሮንም ወንዝ ጣሉት።",
    "15": "በሁለተኛውም ወር በአስራ አራተኛው ቀን ፋሲካውን አረዱ፤ ካህናቱና ሌዋውያኑም አፈሩ፥ ተቀደሱም፥ ወደ እግዚአብሔርም ቤት የሚቃጠል መስዋእት አመጡ።",
    "16": "እንደ እግዚአብሔርም ሰው እንደ ሙሴ ህግ በስርአታቸው ቆሙ ካህናቱም ከሌዋውያን እጅ የተቀበሉትን ደም ይረጩ ነበር።",
    "17": "በጉባኤውም ያልተቀደሱ እጅግ ሰዎች ነበሩ፤ ስለዚህም ሌዋውያን ለእግዚአብሔር ይቀድሱአቸው ዘንድ ንፁሃን ላልሆኑት ሁሉ ፋሲካውን ያርዱላቸው ነበር።",
    "18": "እንደ ትእዛዙም ሳይሆን ከኤፍሬምና ከምናሴ ከይሳኮርና ከዛብሎንም ወገን እጅግ ሰዎች ሳይነፁ ፋሲካውን በሉ።",
    "19": "ህዝቅያስም፦ ምንም እንደ መቅደሱ ማንፃት ባይነፃ የአባቶቹን አምላክ እግዚአብሔርን ለመፈለግ ልቡን የሚያቀናውን ሁሉ ቸሩ እግዚአብሔር ይቅር ይበለው ብሎ ስለ እነርሱ ፀለየ።",
    "20": "እግዚአብሔርም ህዝቅያስን ሰማው፥ ህዝቡንም ፈወሰ።",
    "21": "በኢየሩሳሌምም ተገኝተው የነበሩ የእስራኤል ልጆች የቂጣውን በአል በታላቅ ደስታ ሰባት ቀን አደረጉ፤ ሌዋውያኑና ካህናቱም በዜማ እቃ ለእግዚአብሔር እየዘመሩ እለት እለት እግዚአብሔርን ያመሰግኑ ነበር።",
    "22": "ህዝቅያስም በእግዚአብሔር አገልግሎት አስተዋዮች የነበሩትን ሌዋውያንን ሁሉ ያፅናና ነበር። የደህንነትንም መስዋእት እያቀረቡ፥ የአባቶቻቸውንም አምላክ እያመሰገኑ ሰባት ቀን በአል አደረጉ።",
    "23-24": "የይሁዳም ንጉስ ህዝቅያስ ስለ ቁርባን ሺህ ወይፈኖችና ሰባት ሺህ በጎች ለጉባኤው ሰጥቶ ነበርና፥ አለቆቹም ሺህ ወይፈኖችና አስር ሺህ በጎች ለጉባኤው ሰጥተው ነበርና፥ ከካህናቱም እጅግ ብዙ ተቀድሰው ነበርና ጉባኤው ሁሉ እንደ ገና ሰባት ቀን በአል ያደርጉ ዘንድ ተማከሩ፤ በደስታም እንደ ገና ሰባት ቀን በአል አደረጉ።",
    "25": "የይሁዳም ጉባኤ ሁሉ፥ ካህናቱና ሌዋውያኑ፥ ከእስራኤልም የመጡ ጉባኤ ሁሉ፥ ከእስራኤልም አገር የመጡትና በይሁዳ የኖሩት እንግዶች ደስ አላቸው።",
    "26": "በኢየሩሳሌምም ታላቅ ደስታ ሆነ፤ ከእስራኤል ንጉስ ከዳዊት ልጅ ከሰሎሞን ዘመን ጀምሮ እንደዚህ ያለ በአል በኢየሩሳሌም አልተደረገም ነበር።",
    "27": "ካህናቱና ሌዋውያኑም ተነስተው ህዝቡን ባረኩ፤ ድምፃቸውም ተሰማ፥ ፀሎታቸውም ወደ ቅዱስ መኖሪያው ወደ ሰማይ አረገ።"
}