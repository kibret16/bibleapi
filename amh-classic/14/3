{
    "1": "ሰሎሞንም እግዚአብሔር ለአባቱ ለዳዊት በተገለጠበት በሞሪያ ተራራ ዳዊት ባዘጋጀው ስፍራ በኢያቡሳዊው በኦርና አውድማ በኢየሩሳሌም የእግዚአብሔርን ቤት መስራት ጀመረ።",
    "2": "በነገሰም በአራተኛው አመት በሁለተኛው ወር መስራት ጀመረ።",
    "3": "ሰሎሞንም የእግዚአብሔርን ቤት ይሰራ ዘንድ የጣለው መሰረት ይህ ነው፤ ርዝመቱም በዱሮው ስፍር ስድሳ ክንድ፥ ወርዱም ሃያ ክንድ ነበረ።",
    "4": "በቤቱም ፊት የነበረው ወለል ርዝመቱ እንደ ቤቱ ወርድ ሃያ ክንድ፥ ቁመቱም መቶ ሃያ ክንድ ነበረ፤ ውስጡንም በጥሩ ወርቅ ለበጠው።",
    "5": "ታላቁንም ቤት በጥድ እንጨት ከደነው፥ በጥሩም ወርቅ ለበጠው፤ የዘንባባና የሰንሰለት አምሳል ቀረፀበት።",
    "6": "ቤቱንም በእንቁ አስጌጠው፤ ወርቁንም የፈርዋይም ወርቅ ነበረ።",
    "7": "ቤቱንም ሰረገሎቹንም መድረኮቹንም ግንቦቹንም ደጆቹንም በወርቅ ለበጠ፤ በግንቦቹም ላይ ኪሩቤልን ቀረፀ።",
    "8": "ቅድስተ ቅዱሳኑንም ሰራ፤ ርዝመቱም እንደ ቤቱ ወርድ ሃያ ክንድ፥ ወርዱም ሃያ ክንድ ነበረ፤ ስድስት መቶ መክሊት በሚያህል በጥሩ ወርቅ ለበጠው።",
    "9": "የምስማሮቹም ሚዛን አምሳ ሰቅል ወርቅ ነበረ። የደርቡንም ጓዳዎች በወርቅ ለበጠ።",
    "10": "በቅድስተ ቅዱሳንም ውስጥ ከእንጨት ስራ ሁለቱ ኪሩቤልን ሰራ፥ በወርቅም ለበጣቸው።",
    "11": "የኪሩቤልም ክንፎች ሃያ ክንድ ሙሉ ተዘርግተው ነበር፤ የአንዱ ኪሩብ ክንፍ አምስት ክንድ ነበረ፥ የቤቱንም ግንብ ይነካ ነበረ፤ ሁለተኛው ክንፍ አምስት ክንድ ነበረ፥ የሁለተኛውንም ኪሩብ ክንፍ ይነካ ነበር።",
    "12": "የሁለተኛውም ኪሩብ ክንፍ አምስት ክንድ ነበረ፥ የቤቱንም ግንብ ይነካ ነበር፤ ሁለተኛውም ክንፍ አምስት ክንድ ነበረ፥ የሌላውንም ኪሩብ ክንፍ ይነካ ነበር።",
    "13": "የእነዚህም ኪሩቤል ክንፎች ሃያ ክንድ ሙሉ ተዘርግተው ነበር፤ በእግራቸውም ቆመው ነበር፥ ፊቶቻቸውም ወደ ቤቱ ይመለከቱ ነበር።",
    "14": "ከሰማያዊውም ከሃምራዊውም ከቀዩም ሃር ከጥሩም በፍታ መጋረጃውን ሰራ፥ ኪሩቤልንም ጠለፈበት።",
    "15": "በቤቱም ፊት ቁመታቸው ሰላሳ አምስት ክንድ የነበረውን ሁለቱን አምዶች ሰራ፥ በእያንዳንዳቸውም ላይ የነበረው ጉልላት አምስት ክንድ ነበረ።",
    "16": "እንደ ድሪ ያሉ ሰንሰለቶችንም ሰርቶ በአእማዱ ራስ ላይ አደረጋቸው፤ መቶም ሮማኖች ሰርቶ በሰንሰለቱ ላይ አደረጋቸው።",
    "17": "አእማዶቹንም አንደኛውን በቀኝ፥ ሁለተኛውን በግራ በመቅደሱ ፊት አቆማቸው፤ በቀኝም የነበረውን ስም ያቁም፥ በግራም የነበረውን ስም በለዝ ብሎ ጠራቸው።"
}