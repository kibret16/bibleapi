{
    "1": "አብያም ከአባቶቹ ጋር አንቀላፋ፥ በዳዊትም ከተማ ቀበሩት፤ ልጁም አሳ በእርሱ ፋንታ ነገሰ። በእርሱም ዘመን ምድሪቱ አስር አመት ያህል አረፈች።",
    "2": "አሳም በአምላኩ በእግዚአብሔር ፊት መልካምና ቅን ነገር አደረገ፤",
    "3": "የእንግዶቹንም አማልክት መሰዊያ የኮረብታውንም መስገጃዎች አፈረሰ፥ ሃውልቶቹንም ሰበረ፥ የማምለኪያ አፀዶቹንም ቆረጠ፤",
    "4": "የአባቶቻቸውን አምላክ እግዚአብሔርን ይሹ ዘንድ፥ ህጉንና ትእዛዙንም ያደርጉ ዘንድ ይሁዳን አዘዘ።",
    "5": "ከይሁዳም ከተሞች ሁሉ የኮረብታውን መስገጃዎችና የፀሃይ ምስሎችን አስወገደ፤ መንግስቱም በእርሱ ስር በሰላም ተቀመጠች።",
    "6": "በይሁዳም ምሽጎች ከተሞችን ሰራ እግዚአብሔርም እረፍት ስለ ሰጠው ምድሪቱ ፀጥ ብላ ነበር፥ በዚያም ዘመን ሰልፍ አልነበረም።",
    "7": "ይሁዳንም፦ እነዚህን ከተሞች እንስራ፥ ቅጥርም ግንብም መዝጊያም መወርወሪያም እናድርግባቸው፤ አምላካችንን እግዚአብሔርን ስለ ፈለግነው ምድሪቱ ገና በፊታችን ናት፤ እኛ ፈልገነዋል፥ እርሱም በዙሪያችን እረፍት ሰጥቶናል አለ። እነርሱም ሰሩ አከናወኑም።",
    "8": "ለአሳም አላባሽ አግሬ ጋሻና ጦር የሚሸከሙ ሶስት መቶ ሺህ የይሁዳ ሰራዊት፥ ጋሻም የሚሸከሙ ቀስትም የሚገትሩ ሁለት መቶ ሰማኒያ ሺህ የብንያም ሰዎች ነበሩት፤ እነዚህም ሁሉ ፅኑአን ሃያላን ሰዎች ነበሩ።",
    "9": "ኢትዮጵያዊውም ዝሪ አንድ ሚሊዮን ሰዎችና ሶስት መቶ ሰረገሎች ይዞ ወጣባቸው፤ ወደ መሪሳም መጣ።",
    "10": "አሳም ሊጋጠመው ወጣ፥ በመሪሳም አጠገብ ባለው በፅፋታ ሸለቆ ውስጥ ተሰለፉ።",
    "11": "አሳም፦ አቤቱ፥ በብዙም ሆነ በጥቂቱ ማዳን አይሳንህም፤ አቤቱ አምላካችን ሆይ፥ በአንተ ታምነናልና፥ በስምህም በዚህ ታላቅ ወገን ላይ መጥተናልና እርዳን፤ አቤቱ፥ አምላካችን አንተ ነህ፤ ሰውም አያሸንፍህ ብሎ ወደ አምላኩ ወደ እግዚአብሔር ጮኸ።",
    "12": "እግዚአብሔርም በአሳና በይሁዳ ፊት ኢትዮጵያውያንን መታ፤ ኢትዮጵያውያንም ሸሹ።",
    "13": "አሳም ከእርሱም ጋር ያለው ህዝብ እስከ ጌራራ ድረስ አሳደዱአቸው፤ ኢትዮጵያውያንም ፈፅመው እስኪጠፉ ድረስ ወደቁ፥ በእግዚአብሔርና በሰራዊቱ ፊት ተሰባብረዋልና እጅግም ብዙ ምርኮ ወሰዱ።",
    "14": "ከእግዚአብሔርም ዘንድ ታላቅ ድንጋጤ ስለ ወደቀባቸው በጌራራ ዙሪያ የነበሩትን ከተሞች ሁሉ መቱ፤ በከተሞቹም ውስጥ እጅግ ብዝበዛ ነበረና ከተሞቹን ሁሉ በዘበዙ።",
    "15": "የከብቶቹንም በረት አፈረሱ፤ እጅግም ብዙ በጎችንና ግመሎችንም ማረኩ፥ ወደ ኢየሩሳሌምም ተመለሱ።"
}