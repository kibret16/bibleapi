{
    "1": "ኢዮሳፍጥም ከአባቶቹ ጋር አንቀላፋ፥ በዳዊትም ከተማ ከአባቶቹ ጋር ተቀበረ፤ ልጁም ኢዮራም በእርሱ ፋንታ ነገሰ።",
    "2": "ለእርሱም የኢዮሳፍጥ ልጆች አዛርያስ፥ ይሂኤል፥ ዘካርያስ፥ ኤዛርያስ፥ ሚካኤል፥ ሰፋጥያስ የሚባሉ ወንድሞች ነበሩት፤ እነዚህ ሁሉ የይሁዳ ንጉስ የኢዮሳፍጥ ልጆች ነበሩ።",
    "3": "አባታቸውም ብዙ ስጦታ፥ ብርና ወርቅ፥ የከበረም እቃ፥ በይሁዳም የተመሸጉትን ከተሞች ሰጣቸው፤ መንግስቱን ግን በኩር ልጁ ስለ ሆነ ለኢዮራም ሰጠ።",
    "4": "ኢዮራምም በአባቱ መንግስት ላይ ተነስቶ በፀና ጊዜ ወንድሞቹን ሁሉ ሌሎችንም የእስራኤልን መሳፍንት በሰይፍ ገደለ።",
    "5": "ኢዮራምም መንገስ በጀመረ ጊዜ የሰላሳ ሁለት አመት ጉልማሳ ነበረ፥ በኢየሩሳሌምም ስምንት አመት ነገሰ።",
    "6": "የአክአብንም ልጅ አግብቶ ነበርና የአክአብ ቤት እንዳደረገ በእስራኤል ነገስታት መንገድ ሄደ፤ በእግዚአብሔርም ፊት ክፉ አደረገ።",
    "7": "ነገር ግን ከዳዊት ጋር ስላደረገው ቃል ኪዳን፥ ለእርሱና ለልጆቹም በዘመናት ሁሉ መብራት ይሰጠው ዘንድ ስለ ሰጠው ተስፋ፥ እግዚአብሔር የዳዊትን ቤት ያጠፋ ዘንድ አልወደደም።",
    "8": "በእርሱም ዘመን ኤዶምያስ በይሁዳ ላይ አመፀ፥ ለራሱም ንጉስ አነገሰ።",
    "9": "ኢዮራምም ከአለቆቹና ከሰረገሎቹ ሁሉ ጋር ተሻገረ፤ በሌሊትም ተነስቶ እርሱንና የሰረገሎቹን አለቆች ከብበው የነበሩትን የኤዶምያስን ሰዎች መታ።",
    "10": "ኤዶምያስ ግን በይሁዳ ላይ እስከ ዛሬ ድረስ አመፀ፥ በዚያንም ዘመን ልብና ደግሞ በእርሱ ላይ አመፀ፥ የአባቶቹን አምላክ እግዚአብሔርን ትቶ ነበርና።",
    "11": "ዳግምም በይሁዳ ተራሮች ላይ መስገጃዎችን ሰራ፥ በኢየሩሳሌምም የተቀመጡትን እንዲያመነዝሩ አደረጋቸው፥ ይሁዳንም አሳተው።",
    "12": "ከነቢዩም ከኤልያስ እንዲህ የሚል ፅህፈት መጣበት፦ የአባትህ የዳዊት አምላክ እግዚአብሔር እንዲህ ይላል፦ በአባትህ በኢዮሳፍጥ መንገድ በይሁዳም ንጉስ በአሳ መንገድ አልሄድህምና፥",
    "13": "በእስራኤል ነገስታት መንገድ ግን ሄደሃልና፥ የአክአብም ቤት እንዳደረገ ይሁዳንና በኢየሩሳሌም የሚኖሩትን እንዲያመነዝሩ አድርገሃልና፥ ከአንተም የሚሻሉትን የአባትህን ቤት ወንድሞችህን ገድለሃልና፥",
    "14": "እነሆ፥ እግዚአብሔር ህዝብህንና ልጆችህን ሚስቶችህንም ያለህንም ሁሉ በታላቅ መቅሰፍት ይቀስፋል።",
    "15": "አንተም ከደዌው ፅናት የተነሳ አንጀትህ በየእለቱ እስኪወጣ ድረስ በክፉ የአንጀት ደዌ ትታመማለህ።",
    "16": "እግዚአብሔርን የፍልስጥኤማውያንና በኢትዮጵያውያን አጠገብ የሚኖሩትን የአረባውያንን መንፈስ በኢዮራም ላይ አስነሳ።",
    "17": "ወደ ይሁዳም ወጡ፥ አፈረሱአትም፥ የንጉሱንም ቤት እቃ ሁሉ፥ ወንዶች ልጆቹንም ሴቶች ልጆቹንም ማረኩ፤ ከታናሹም ልጅ ከአካዝያስ በቀር ልጅ አልቀረለትም።",
    "18": "ከዚህም ሁሉ በኋላ እግዚአብሔር በማይፈወስ ደዌ አንጀቱን ቀሰፈው።",
    "19": "ከቀንም ወደ ቀን እንዲህ ሆነ፤ ከሁለት አመት በኋላ ከደዌው ፅናት የተነሳ አንጀቱ ወጣ፥ በክፉም ደዌ ሞተ። ህዝቡም ለአባቶቹ ያደርገው እንደ ነበር ለእርሱ የመቃብር ወግ አላደረገም።",
    "20": "መንገስ በጀመረ ጊዜ የሰላሳ ሁለት አመት ጉልማሳ ነበረ፥ በኢየሩሳሌምም ስምንት አመት ነገሰ፤ ማንም ሳያዝንለት ሄደ፤ በዳዊትም ከተማ እንጂ በነገስታት መቃብር አልቀበሩትም።"
}