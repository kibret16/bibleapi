{
    "1": "የዳዊት ልጅ ሰሎሞን በመንግስቱ በረታ፤ አምላኩም እግዚአብሔር ከእርሱ ጋር ነበረ፥ እጅግም አገነነው።",
    "2": "ሰሎሞንም ለእስራኤል ሁሉ፥ ለሻለቆች፥ ለመቶ አለቆችም፥ ለፈራጆችም፥ በእስራኤልም ሁሉ ዘንድ ለነበሩ መሳፍንት ሁሉ፥ ለአባቶች ቤቶች አለቆች ተናገረ።",
    "3": "ሰሎሞንም ከእርሱም ጋር ጉባኤው ሁሉ የእግዚአብሔር ባርያ ሙሴ በምድረ በዳ የሰራው የእግዚአብሔር መገናኛ ድንኳን በዚያ ነበረና በገባኦን ወዳለው የኮረብታ መስገጃ ሄዱ።",
    "4": "ለእግዚአብሔር ታቦት ግን ዳዊት በኢየሩሳሌም ድንኳን ተክሎለት ነበርና ዳዊት ከቂርያትይአሪም ወዳዘጋጀለት ስፍራ አምጥቶት ነበር።",
    "5": "የሆርም ልጅ የኡሪ ልጅ ባስልኤል የሰራው የናስ መሰዊያ በዚያ በእግዚአብሔር ማደሪያ ፊት ነበረ፤ ሰሎሞንም ጉባኤውም ይህን ይፈልጉት ነበር።",
    "6": "ሰሎሞንም በእግዚአብሔር ፊት በመገናኛው ድንኳን አጠገብ ወዳለው ወደ ናሱ መሰዊያ ወጣ፥ በዚያም አንድ ሺህ የሚቃጠል መስዋእት አቀረበ።",
    "7": "በዚያም ሌሊት እግዚአብሔር፦ ምን እንድሰጥህ ለምነኝ ሲል ለሰሎሞን ተገለጠ።",
    "8": "ሰሎሞንም እግዚአብሔርን አለው፦ ከአባቴ ከዳዊት ጋር ታላቅ ምህረት አድርገሃል፥ በእርሱም ፋንታ አንግሰኸኛል።",
    "9": "አሁንም፥ አቤቱ አምላክ ሆይ፥ ቁጥሩ እንደ ምድር ትቢያ በሆነው በብዙ ህዝብ ላይ አንግሰኸኛልና ለአባቴ ለዳዊት የሰጠኸው ተስፋ ይፅና።",
    "10": "አሁንም በዚህ ህዝብ ፊት እወጣና እገባ ዘንድ ጥበብንና እውቀትን ስጠኝ፤ ይህን በሚያህል በዚህ በታላቅ ህዝብ ላይ ይፈርድ ዘንድ የሚችል የለምና።",
    "11": "እግዚአብሔርም ሰሎሞንን፦ ይህ በልብህ ነበረና፥ ባለጠግነትንና ሃብትን ክብርንና የጠላቶችህን ነፍስ ረጅምም እድሜን አልለመንህምና፥ ነገር ግን ባነገስሁህ በህዝቤ ላይ ለመፍረድ ትችል ዘንድ ጥበብንና እውቀትን ለራስህ ለምነሃልና ጥበብንና እውቀትን ሰጥቼሃለሁ፤",
    "12": "ከአንተ በፊትም ከነበሩት ከአንተም በኋላ ከሚነሱት ነገስታት አንድ ስንኳ የሚመስልህ እንዳይኖር ባለጠግነትንና ሃብትን ክብርንም እሰጥሃለሁ አለው።",
    "13": "ሰሎሞንም በገባኦን ካለው ከኮረብታው መስገጃ ከመገናኛው ድንኳን ወደ ኢየሩሳሌም መጣ፤ በእስራኤልም ላይ ነገሰ።",
    "14": "ሰሎሞንም ሰረገሎቹንና ፈረሰኞችን ሰበሰበ፥ አንድ ሺህም አራት መቶ ሰረገሎች፥ አስራ ሁለት ሺህም ፈረሰኞች ነበሩት፤ በሰረገሎች ከተሞችና ከእርሱ ጋር በኢየሩሳሌም አኖራቸው።",
    "15": "ንጉሱም ብሩንና ወርቁን በኢየሩሳሌም እንደ ድንጋይ እንዲበዛ አደረገው፤ የዝግባም እንጨት ብዛት በቆላ እንደሚበቅል ሾላ ሆነ።",
    "16": "ሰሎሞንም ፈረሶችን ከግብፅና ከቀዌ አስመጣ፤ የንጉሱም ነጋዴዎች በገንዘብ እየገዙ ከቀዌ ያመጡአቸው ነበር።",
    "17": "አንዱም ሰረገላ በስድስት መቶ፥ አንዱም ፈረስ በመቶ አምሳ ሰቅል ብር ከግብፅ ይወጣ ነበር፤ እንዲሁም ለኬጢያውያንና ለሶሪያ ነገስታት ሁሉ በእጃቸው ያመጡላቸው ነበር።"
}