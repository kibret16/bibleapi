{
    "1": "ሰሎሞንም፦ እግዚአብሔር፦ በጨለማ ውስጥ እኖራለሁ ብሎአል",
    "2": "እኔ ግን ለዘላለም ትኖርበት ዘንድ ማደሪያ ቤትን ሰራሁልህ አለ።",
    "3": "ንጉሱም ፊቱን ዘወር አድርጎ የእስራኤልን ጉባኤ ሁሉ መረቀ የእስራኤልም ጉባኤ ሁሉ ቆመው ነበር።",
    "4": "እርሱም አለ፦ ለአባቴ ለዳዊት በአፉ የተናገረ በእጁም የፈፀመ የእስራኤል አምላክ እግዚአብሔር ይባረክ፤",
    "5": "እርሱም፦ ህዝቤን ከግብፅ ካወጣሁበት ቀን ጀምሮ ስሜ የሚጠራበት ቤት በዚያ ይሰራልኝ ዘንድ ከእስራኤል ነገድ ሁሉ ማንኛውንም ከተማ አልመረጥሁም በህዝቤም በእስራኤል ላይ አለቃ ይሆን ዘንድ ማንንም አልመረጥሁም፤",
    "6": "ነገር ግን ስሜ በዚያ እንዲጠራባት ኢየሩሳሌምን መርጫለሁ፥ በህዝቤም በእስራኤል ላይ እንዲሆን ዳዊትን መርጫለሁ ብሎአልና።",
    "7": "አባቴም ዳዊት ለእስራኤል አምላክ ለእግዚአብሔር ቤት ይሰራ ዘንድ በልቡ አስቦ ነበር።",
    "8": "እግዚአብሔርም አባቴን ዳዊትን፦ ለስሜ ቤት ትሰራ ዘንድ በልብህ አስበሃልና ይህን በልብህ መልካም አደረግህ።",
    "9": "ነገር ግን ከወገብህ የሚወጣው ልጅህ እርሱ ለስሜ ቤትን ይሰራል እንጂ ቤት የምትሰራልኝ አንተ አይደለህም አለው።",
    "10": "እግዚአብሔርም የተናገረውን ቃል ፈፀመ፤ እግዚአብሔርም ተስፋ እንደ ሰጠ በአባቴ በዳዊት ፋንታ ተነሳሁ፥ በእስራኤልም ዙፋን ላይ ተቀመጥሁ፥ ለእስራኤልም አምላክ ለእግዚአብሔር ስም ቤት ሰራሁ።",
    "11": "ከእስራኤልም ልጆች ጋር ያደረገው የእግዚአብሔር ቃል ኪዳን ያለበትን ታቦት በዚያው ውስጥ አኖርሁ።",
    "12-13": "ሰሎሞንም ርዝመቱ አምስት ክንድ፥ ወርዱም አምስት ክንድ፥ ቁመቱም ሶስት ክንድ የሆነ የናስ መደገፊያ ሰርቶ በአደባባዩ መካከል ተክሎት ነበር፥ በላዩም ቆመ፥ በእስራኤልም ጉባኤ ሁሉ ፊት በጉልበቱ ተንበርክኮ እጁን ወደ ሰማይ ዘረጋ፤ የእስራኤልም ጉባኤ ሁሉ እያዩ በእግዚአብሔር መሰዊያ ፊት ቆሞ እጆቹንም ዘርግቶ እንዲህ አለ፦",
    "14": "አቤቱ የእስራኤል አምላክ ሆይ፥ በሰማይ ወይም በምድር አንተን የሚመስል አምላክ የለም በፍፁም ልባቸው በፊትህ ለሚሄዱ ባርያዎችህ ቃል ኪዳንንና ምህረትን የምትጠብቅ፥",
    "15": "ለባርያህ ለአባቴ ለዳዊት የሰጠኸውን ተስፋ የጠበቀህ በአፍህ ተናገርህ፥ ዛሬም እንደ ሆነው በእጅህ ፈፀምኸው።",
    "16": "አሁንም፥ አቤቱ የእስራኤል አምላክ ሆይ፦ አንተ በፊቴ እንደ ሄድህ ልጆችህ በህጌ ይሄዱ ዘንድ መንገዳቸውን ቢጠብቁ በእስራኤል ዙፋን የሚቀመጥ ሰው በፊቴ አታጣም ብለህ ተስፋ የሰጠኸውን ለባርያህ ለአባቴ ለዳዊት ጠብቅ።",
    "17": "አሁንም፥ አቤቱ የእስራኤል አምላክ ሆይ፥ ለባርያህ ለዳዊት የተናገረኸው ቃል ይፅና።",
    "18": "በውኑ እግዚአብሔር ከሰው ጋር በምድር ላይ ይኖራልን? እነሆ፥ ሰማይ ከሰማያትም በላይ ያለ ሰማይ ይይዝህ ዘንድ አይችልም ይልቁንስ እኔ የሰራሁት ቤት እንዴት ያንስ ይሆን?",
    "19": "ነገር ግን፥ አቤቱ አምላኬ ሆይ፥ ወደ ባርያህ ፀሎትና ልመና ተመልከት፥ ባርያህም በፊትህ የሚፀልየውን ፀሎትና ጥሪውን ስማ።",
    "20": "ባርያህ ወደዚህ ስፍራ የሚፀልየውን ፀሎት ትሰማ ዘንድ፦ በዚያ ስሜ ይሆናል ወዳልኸው ስፍራ፥ ወደዚህ ቤት አይኖችህ ቀንና ሌሊት የተገለጡ ይሁኑ።",
    "21": "ባርያህና ህዝብህ እስራኤል ወደዚህ ስፍራ የሚፀልዩትን ልመና ስማ፤ በማደሪያህ በሰማይ ስማ፤ ሰምተህም ይቅር በል።",
    "22": "ሰው ባልንጀራውን ቢበድል፥ በላዩም መሃላ ቢጫን፥ እርሱም መጥቶ በዚህ ቤት በመሰዊያህ ፊት ቢምል፥",
    "23": "በሰማይ ስማ፥ አድርግም፥ በባርያዎችህም ላይ ዳኛ ሁን፥ በበደለኛውም ላይ ፍረድ፥ መንገዱንም በራሱ ላይ መልስበት ንፁሁንም አፅድቀው፥ እንደ ፅድቁም ክፈለው።",
    "24": "ህዝብህም እስራኤል አንተን ስለ በደሉ በጠላት ፊት ድል ተመትተው ወደ አንተ ቢመለሱ፥ ስምህንም ቢያከብሩ፥ በዚህም ቤት በፊትህ ቢፀልዩና ቢለምኑህ፥ አንተ በሰማይ ስማ፥",
    "25": "የህዝብህንም የእስራኤልን ሃጢአት ይቅር በል ለእነርሱም ለአባቶቻቸውም ወደ ሰጠሃት ምድር መልሳቸው።",
    "26": "አንተን ስለ በደሉ ሰማያት በተዘጉ ጊዜ ዝናብም ባልዘነበ ጊዜ፥ ወደዚህ ስፍራ ቢፀልዩ፥ ስምህንም ቢያከብሩ፥ ባስጨነቅሃቸውም ጊዜ ከሃጢአታቸው ቢመለሱ፥ አንተ በሰማይ ስማ፥",
    "27": "የባርያዎችህንና የህዝብህን የእስራኤልን ሃጢአት ይቅር በል፥ የሚሄዱበትንም መልካም መንገድ አሳያቸው፤ ለህዝብህም ርስት አድርገህ ለሰጠሃት ምድር ዝናብን ስጥ።",
    "28": "በምድር ላይ ራብ ወይም ቸነፈር ወይም ዋግ ወይም አረማሞ ወይም አንበጣ ወይም ኩብኩባ ቢሆን፥ ጠላቶቻቸውም የአገሩን ከተሞች ከብበው ቢያስጨንቁአቸው፥ ማናቸውም መቅሰፍትና ደዌ ቢሆን፥",
    "29": "ማንም ሰው ወይም ህዝብህ እስራኤል ሁሉ፥ ማናቸውም ሰው ህመሙንና ህዘኑን አውቆ ፀሎትና ልመና ቢያደርግ እጆቹንም ወደዚህ ቤት ቢዘረጋ፥",
    "30-31": "ለአባቶቻችን በሰጠኸው ምድር ላይ በሚኖሩበት ዘመን ሁሉ ይፈሩህ ዘንድ በመንገዶችህም ይሄዱ ዘንድ፥ በማደሪያህ በሰማይ ስማ፥ ይቅርም በል፤ አንተ ብቻ የሰውን ልጆች ልብ ታውቃለህና ልቡን ለምታውቀው ሰው ሁሉ እንደ መንገዱ ሁሉ መጠን ክፈለው።",
    "32": "ከህዝብህም ከእስራኤል ያልሆነ እንግዳ ስለ ታላቁ ስምህ ስለ ብርቱውም እጅህ ስለ ተዘረጋውም ክንድህ ከሩቅ አገር በመጣ ጊዜ፥ መጥቶም ወደዚህ ቤት በፀለየ ጊዜ፥",
    "33": "አንተ በማደሪያህ በሰማይ ስማ፤ የምድርም አህዛብ ሁሉ ስምህን ያውቁ ዘንድ፥ እንደ ህዝብህም እንደ እስራኤል ይፈሩህ ዘንድ፥ በዚህም በሰራሁት ቤት ስምህ እንደ ተጠራ ያውቁ ዘንድ፥ እንግዳው የሚለምንህን ሁሉ አድርግ።",
    "34": "ህዝብህም ጠላቶቻቸውን ለመውጋት አንተ በምትልካቸው መንገድ ቢወጡ፥ አንተም ወደ መረጥሃት ወደዚህች ከተማ እኔም ለስምህ ወደ ሰራሁት ቤት ለአንተ ቢፀልዩ፥",
    "35": "ፀሎታቸውንና ልመናቸውን በሰማይ ስማ፥ ፍርድንም አድርግላቸው።",
    "36": "የማይበድል ሰው የለምና አንተን ቢበድሉ፥ ተቆጥተህም ለጠላት አሳልፈህ ብትሰጣቸው፥ ሩቅም ወይም ቅርብ ወደ ሆነ አገር ቢማርኩአቸው፥",
    "37": "በተማረኩበትም አገር ሆነው በልባቸው ንስሃ ቢገቡ፥ በምርኮአቸውም አገር ሳሉ ተመልሰው፦ ሃጢአት ሰርተናል፥ በድለንማል፥ ክፉም አድርገናል ብለው ቢለምኑህ፥",
    "38": "በተማረኩበትም በምርኮአቸው አገር ሳሉ በፍፁም ልባቸውና በፍፁም ነፍሳቸው ወደ አንተ ቢመለሱ፥ ለአባቶቻቸውም ወደ ሰጠሃት ወደ ምድራቸው ወደ መረጥሃትም ከተማ ለስምህም ወደ ሰራሁት ቤት ቢፀልዩ፥",
    "39": "ፀሎታቸውንና ልመናቸውን በማደሪያህ በሰማይ ስማ፥ ፍርድንም አድርግላቸው አንተንም የበደሉህን ህዝብህን ይቅር በል።",
    "40": "አሁንም፥ አምላኬ ሆይ፥ በዚህ ስፍራ ወደሚሆነው ፀሎት አይኖችህ የተገለጡ፥ ጆሮችህም የሚያደምጡ እንዲሆኑ እለምንሃለሁ።",
    "41": "አሁንም፥ አቤቱ አምላክ ሆይ፥ ከሃይልህ ታቦት ጋር ወደ እረፍትህ ተነሳ፤ አቤቱ አምላክ ሆይ፥ ካህናትህ ደህንነትን ይልበሱ ቅዱሳንህም በደስታ ደስ ይበላቸው።",
    "42": "አቤቱ አምላክ ሆይ፥ የቀባኸውን ሰው ፊት አትመልስ ለባርያም ለዳዊት ያደረግህለትን ምህረት አስብ።"
}