{
    "1": "በኢየሩሳሌም የነበሩትም ታናሹን ልጁን አካዝያስን በእርሱ ፋንታ አነገሱት። የመጣባቸው የአረብና የአሊማዞን የሽፍቶች ጭፍራ የእርሱን ታላቆች ገድለዋቸው ነበርና። የይሁዳ ንጉስ የኢዮራም ልጅ አካዝያስ ነገሰ።",
    "2": "አካዝያስም መንገስ በጀመረ ጊዜ እድሜው አርባ ሁለት አመት ነበረ፥ በኢየሩሳሌምም አንድ አመት ነገሰ፤ እናቱም ጎቶሊያ የተባለች የዘንበሪ ልጅ ነበረች።",
    "3": "እናቱም ክፉ ለማድረግ ትመክረው ነበርና እርሱ ደግሞ በአክአብ ቤት መንገድ ሄደ።",
    "4": "አባቱም ከሞተ በኋላ የአክአብ ቤት እንዳደረገ በእግዚአብሔር ፊት ክፉ አደረገ፤ እስኪጠፉ ድረስ መካሪዎች ነበሩትና።",
    "5": "በምክራቸውም ሄደ፥ ከእስራኤልም ንጉስ ከአክአብ ልጅ ከኢዮራም ጋር የሶርያን ንጉስ አዛሄልን በሬማት ዘገለአድ ሊዋጋ ሄደ፤ ሶርያውያንም ኢዮራምን አቆሰሉት።",
    "6": "ከሶርያም ንጉስ ከአዛሄል ጋር በተዋጋ ጊዜ ሶርያውያን በሬማት ያቆሰሉትን ቁስል ይታከም ዘንድ ወደ ኢይዝራኤል ተመለሰ፤ ታምሞም ነበርና የይሁዳ ንጉስ የኢዮራም ልጅ አካዝያስ የአክአብን ልጅ ኢዮራምን ያይ ዘንድ ወደ ኢይዝራኤል ወረደ።",
    "7": "አካዝያስም ወደ ኢዮራም በመምጣቱ ይጠፋ ዘንድ የእግዚአብሔር ፈቃድ ነበረ፤ በመጣም ጊዜ ከኢዮራም ጋር እግዚአብሔር የአክአብን ቤት ያጠፋ ዘንድ ወደ ቀባው ወደ ናሜሲ ልጅ ወደ ኢዩ ወጣ።",
    "8": "ኢዩም በአክአብ ቤት ላይ ፍርድን ሲፈፅም የይሁዳን መሳፍንትና አካዝያስን ያገለግሉ የነበሩትን የአካዝያስን ወንድሞች ልጆች አግኝቶ ገደላቸው።",
    "9": "አካዝያስንም ፈለገው፥ በሰማርያ ተሸሽጎ ሳለ አገኙት፤ ወደ ኢዩም አምጥተው ገደሉትና፦ በፍፁም ልብ እግዚአብሔርን የፈለገው የኢዮሳፍጥ ልጅ ነው ብለው ቀበሩት። ከአካዝያስም ቤት ማንም መንግስትን ይይዝ ዘንድ የሚችል አልነበረም።",
    "10": "የአካዝያስም እናት ጎቶሊያ ልጅዋ እንደ ሞተ ባየች ጊዜ ተነስታ የይሁዳን ቤተ መንግስት ዘር ሁሉ አጠፋች።",
    "11": "የንጉሱ ልጅ ዮሳቤት ግን ከተገደሉት ከንጉሱ ልጆች መካከል የአካዝያስን ልጅ ኢዮአስን ሰርቃ ወሰደች፤ እርሱንና ሞግዚቱን በእልፍኝ ውስጥ አኖረቻቸው፤ ጎቶሊያ እንዳታስገድለው የንጉሱ የኢዮራም ልጅ የአካዛያስ እህት የካህኑ የዮዳሄ ሚስት ዮሳቤት እንዲሁ ሸሸገችው።",
    "12": "በእነርሱም ዘንድ ተሸሽጎ በእግዚአብሔር ቤት ስድስት አመት ያህል ተቀመጠ ጎቶልያም በምድር ላይ ነገሰች።"
}