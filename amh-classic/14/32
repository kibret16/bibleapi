{
    "1": "ከዚህም ነገርና ከዚህ እምነት በኋላ የአሶር ንጉስ ሰናክሬም መጥቶ ወደ ይሁዳ ገባ፥ በተመሸጉትም ከተሞች ፊት ሰፈረ፥ ሊወስዳቸውም አሰበ።",
    "2": "ህዝቅያስም ሰናክሬም እንደ መጣ፥ ኢየሩሳሌምንም ሊወጋ ፊቱን አንዳቀና ባየ ጊዜ፥",
    "3": "ከከተማይቱ በስተ ውጭ ያለውን የውሃውን ምንጭ ይደፍኑ ዘንድ ከአለቆቹና ከሃያላኑ ጋር ተማከረ፤ እነርሱም ረዱት።",
    "4": "እጅግም ሰዎች ተሰብስበው፦ የአሶር ነገስታት መጥተው ብዙ ውሃ ስለ ምን ያገኛሉ? ብለው ምንጩን ሁሉ፥ በምድርም መካከል ይንዶለዶል የነበረውን ወንዝ ደፈኑ።",
    "5": "ሰውነቱንም አፀናና፥ የፈረሰውንም ቅጥር ሁሉ ጠገነ፥ በላዩም ግንብ ሰራበት፥ ከእርሱም በስተ ውጭ ሌላ ቅጥር ሰራ፤ በዳዊትም ከተማ ያለችውን ሚሎን አጠነከረ፤ ብዙም መሳሪያና ጋሻ ሰራ።",
    "6": "የጦር አለቆቹንም በህዝቡ ላይ ሾሞ፥ ሁሉንም በከተማይቱ በር ወዳለው አደባባይ ሰብስቦ፦",
    "7": "ፅኑ፥ አይዞአችሁ ከእኛም ጋር ያለው ከእርሱ ጋር ካለው ይበልጣልና ከአሶር ንጉስና ከእርሱ ጋር ካለው ጭፍራ ሁሉ አትፍሩ፥ አትደንግጡም።",
    "8": "ከእርሱ ጋር የስጋ ክንድ ነው፤ ከእኛ ጋር ያለው ግን የሚረዳንና የሚዋጋልን አምላካችን እግዚአብሔር ነው ብሎ አፀናናቸው። ህዝቡም በይሁዳ ንጉስ በህዝቅያስ ቃል ተፅናና።",
    "9": "ከዚህም በኋላ የአሶር ንጉስ ሰናክሬም ከሰራዊቱ ሁሉ ጋር በለኪሶ ፊት ሳለ ባርያዎቹን ወደ ኢየሩሳሌም ወደ ይሁዳ ንጉስ ወደ ህዝቅያስና በኢየሩሳሌም ወደ ነበሩ ወደ ይሁዳ ሁሉ እንዲህ ሲል ላከ፦",
    "10": "የአሶር ንጉስ ሰናክሬም እንዲህ ይላል፦ እናንተ በማን ተማምናችሁ በኢየሩሳሌም ምሽግ ትቀመጣላችሁ?",
    "11": "አምላካችን እግዚአብሔር ከአሶር ንጉስ እጅ ያድነናል እያለ በራብና በጥም እንድትሞቱ አሳልፎ ይሰጣችሁ ዘንድ የሚያባብላችሁ ህዝቅያስ አይደለምን?",
    "12": "በአንድ መሰዊያ ፊት ስገዱ፥ በእርሱም ላይ እጠኑ እያለ ይሁዳንና ኢየሩሳሌምን አዝዞ፥ የኮረብታው መስገጃዎቹና መሰዊያዎቹን ያፈረሰ ይህ ህዝቅያስ አይደለምን?",
    "13": "እኔና አባቶቼ በምድር አህዛብ ሁሉ ያደረግነውን አላወቃችሁምን? የምድርስ ሁሉ አህዛብ አማልክት አገራቸውን ከእጄ ያድኑ ዘንድ በውኑ ተቻላቸውን?",
    "14": "አምላካችሁስ ከእጄ እናንተን ለማዳን ይችል ዘንድ አባቶቼ ካጠፉአቸው ከአህዛብ አማልክት ሁሉ ህዝቡን ከእጄ ያድን ዘንድ የቻለ ማን ነው?",
    "15": "አሁንም ህዝቅያስ አያስታችሁ፥ እንዲህም አያባብላችሁ፥ አትመኑትም፤ ከአህዛብና ከመንግስታት አማልክት ሁሉ ህዝቡን ከእጄና ከአባቶቼ እጅ ያድን ዘንድ ማንም አልቻለም፤ ይልቁንስ አምላካችሁ ከእጄ ያድናችሁ ዘንድ እንዴት ይችላል?",
    "16": "ባርያዎቹም ደግሞ በአምላክ በእግዚአብሔርና በባርያው በህዝቅያስ ላይ ሌላ ብዙ ነገር ተናገሩ።",
    "17": "ደግሞም የእስራኤልን አምላክ እግዚአብሔርን ለመስደብ፥ በእርሱም ላይ ለመናገር፦ የምድር አህዛብ አማልክት ህዝባቸውን ከእጄ ያድኑ ዘንድ እንዳልቻሉ፥ እንዲሁ የህዝቅያስ አምላክ ህዝቡን ከእጄ ያድን ዘንድ አይችልም የሚል ደብዳቤ ፃፈ።",
    "18": "ከተማይቱንም እንዲወስዱ፥ በቅጥር ላይ የተቀመጡትን የኢየሩሳሌም ህዝብ ያስፈሩና ያስደነግጡ ዘንድ፥ በታላቅ ድምፅ በእብራይስጥ ቋንቋ ይጮሁባቸው ነበር።",
    "19": "በሰውም እጅ በተሰሩ በምድር አህዛብ አማልክት ላይ አንደሚናገሩ መጠን በኢየሩሳሌም አምላክ ላይ ተናገሩ።",
    "20": "ንጉሱም ህዝቅያስና የአሞፅ ልጅ ነቢዩ ኢሳይያስ ስለዚህ ፀለዩ፥ ወደ ሰማይም ጮሁ።",
    "21": "እግዚአብሔርም ፅኑአን ሃያላኑንና መሳፍንቱን አለቆቹንም ከአሶር ንጉስ ሰፈር እንዲያጠፋ መልአኩን ሰደደ። የአሶርም ንጉስ አፍሮ ወደ አገሩ ተመለሰ። ወደ አምላኩም ቤት በገባ ጊዜ ከወገቡ የወጡት ልጆቹ በዚያ በሰይፍ ገደሉት።",
    "22": "እንዲሁም እግዚአብሔር ህዝቅያስንና በኢየሩሳሌም የሚኖሩትን ከአሶር ንጉስ ከሰናክሬም እጅ ከሁሉም እጅ አዳናቸው በዙሪያቸውም ካለው ሁሉ አሳረፋቸው።",
    "23": "ብዙዎቹም ለእግዚአብሔር መባ ይዘው ወደ ኢየሩሳሌም ይመጡ ነበር፥ ለይሁዳም ንጉስ ለህዝቅያስ እጅ መንሻ ይሰጡ ነበር፤ እርሱም ከዚህ ነገር በኋላ በአህዛብ ሁሉ ፊት ከፍ ከፍ አለ።",
    "24": "በዚያም ወራት ህዝቅያስ እስኪሞት ድረስ ታመመ፥ ወደ እግዚአብሔርም ፀለየ፤ እርሱም ተናገረው፥ ምልክትም ሰጠው።",
    "25": "ህዝቅያስ ግን እንደ ተቀበለው ቸርነት መጠን አላደረገም፥ ልቡም ኮራ፤ ስለዚህም በእርሱና በይሁዳ በኢየሩሳሌምም ላይ ቁጣ ሆነ።",
    "26": "ህዝቅያስም ከኢየሩሳሌም ሰዎች ጋር ስለ ልቡ ኩራት ሰውነቱን አዋረደ፥ የእግዚአብሔርም ቁጣ በህዝቅያስ ዘመን አልመጣባቸውም።",
    "27": "ለህዝቅያስም እጅግ ብዙ ሃብትና ክብር ነበረው ለብርና ለወርቅም፥ ለከበረው እንቁና ለሽቱው፥ ለጋሻውና ለከበረው እቃ ሁሉ ግምጃ ቤቶች ሰራ።",
    "28": "ለእህልና ለወይን ጠጅም ለዘይትም እቃ ቤቶች፥ ለልዩ ልዩም እንስሳ ጋጥ፥ ለመንጎችም በረት ሰራ።",
    "29": "እግዚአብሔርም እጅግ ብዙ ጥሪት ሰጥቶት ነበርና ከተሞችን ሰራ፥ ብዙም የበግና የላም መንጋ ሰበሰበ።",
    "30": "ይህም ህዝቅያስ የላይኛውን የግዮንን ውሃ ምንጭ ደፈነ፥ በዳዊትም ከተማ በምእራብ በኩል አቅንቶ አወረደው። የህዝቅያስም ስራ ሁሉ ተከናወነ።",
    "31": "ነገር ግን የባቢሎን መሳፍንት መልእክተኞች በአገሩ ላይ ስለ ተደረገው ተአምራት ይጠይቁት ዘንድ ወደ እርሱ በተላኩ ጊዜ እግዚአብሔር ይፈትነውና በልቡ ያለውን ሁሉ ያውቅ ዘንድ ተወው።",
    "32": "የህዝቅያስም የቀረው ነገር፥ ቸርነቱም፥ እነሆ፥ በአሞፅ ልጅ በነቢዩ በኢሳይያስ ራእይ በይሁዳና በእስራኤልም ነገስታት መፅሃፍ ተፅፎአል።",
    "33": "ህዝቅያስም ከአባቶቹ ጋር አንቀላፋ፥ በዳዊትም ልጆች መቃብር በላይኛው ክፍል ቀበሩት፤ በይሁዳና በኢየሩሳሌምም የሚኖሩ ሁሉ በሞቱ አከበሩት። ልጁም ምናሴ በእርሱ ፋንታ ነገሰ።"
}