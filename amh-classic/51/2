{
    "1": "ስለ እናንተና በሎዶቅያ ስላሉት ፊቴንም በስጋ ስላላዩት ሁሉ እንዴት ያለ ትልቅ መጋደል እንዳለኝ ልታውቁ እወዳለሁና፤",
    "2": "ልባቸው እንዲፀናና፥ በፍቅርም ተባብረው በማስተዋል ወደሚገኝበት ወደ መረዳት ባለ ጠግነት ሁሉ እንዲደርሱ የእግዚአብሔርንም ምስጢር እርሱንም ክርስቶስን እንዲያውቁ እጋደላለሁ፤",
    "3": "የተሰወረ የጥበብና የእውቀት መዝገብ ሁሉ በእርሱ ነውና።",
    "4": "ማንም በሚያባብል ቃል እንዳያስታችሁ ይህን እላለሁ።",
    "5": "በስጋ ምንም እንኳ ብርቅ፥ በመንፈስ ከእናንተ ጋር ነኝና፥ ስርአታችሁንም በክርስቶስም ያለውን የእምነታችሁን ፅናት እያየሁ ደስ ይለኛል።",
    "6": "እንግዲህ ጌታን ክርስቶስ ኢየሱስን እንደ ተቀበላችሁት በእርሱ ተመላለሱ፤",
    "7": "ስር ሰዳችሁ በእርሱ ታነፁ፥ እንደ ተማራችሁም በሃይማኖት ፅኑ፥ ምስጋናም ይብዛላችሁ።",
    "8": "እንደ ክርስቶስ ትምህርት ሳይሆን፥ እንደ ሰው ወግና እንደ አለማዊ እንደ መጀመሪያ ትምህርት ባለ በፍልስፍና በከንቱም መታለል ማንም እንዳይማርካችሁ ተጠበቁ።",
    "9": "በእርሱ የመለኮት ሙላት ሁሉ በሰውነት ተገልጦ ይኖራልና፤",
    "10": "ለአለቅነትና ለስልጣንም ሁሉ ራስ በሆነ በእርሱ ሆናችሁ ተሞልታችኋል።",
    "11": "የስጋንም ሰውነት በመገፈፍ፥ በክርስቶስ መገረዝ፥ በእጅ ባልተደረገ መገረዝ በእርሱ ሆናችሁ ደግሞ ተገረዛችሁ፤",
    "12": "በጥምቀትም ከእርሱ ጋር ተቀብራችሁ፥ በጥምቀት ደግሞ፥ ከሙታን ባስነሳው በእግዚአብሔር አሰራር በማመናችሁ፥ ከእርሱ ጋር ተነሳችሁ።",
    "13": "እናንተም በበደላችሁና ስጋችሁን ባለመገረዝ ሙታን በሆናችሁ ጊዜ፥ ከእርሱ ጋር ህይወትን ሰጣችሁ፤ በደላችሁን ሁሉ ይቅር አላችሁ፤",
    "14": "በእኛ ላይ የነበረውን የሚቃወመንንም በትእዛዛት የተፃፈውን የእዳ ፅህፈት ደመሰሰው፤ እርሱንም በመስቀል ጠርቆ ከመንገድ አስወግዶታል፤",
    "15": "አለቅነትንና ስልጣናትን ገፎ፥ ድል በመንሳት በእርሱ እያዞራቸው በግልጥ አሳያቸው።",
    "16": "እንግዲህ በመብል ወይም በመጠጥ ወይም ስለ በአል ወይም ስለ ወር መባቻ ወይም ስለ ሰንበት ማንም አይፍረድባችሁ፤",
    "17": "እነዚህ ሊመጡ ያሉት ነገሮች ጥላ ናቸውና፥ አካሉ ግን የክርስቶስ ነው።",
    "18": "ትህትናንና የመላእክትን አምልኮ እየወደደ፥ ባላየውም ያለ ፈቃድ እየገባ፥ በስጋዊም አእምሮ በከንቱ እየታበየ ማንም አይፍረድባችሁ።",
    "19": "እንደዚህ ያለ ሰው ራስ ወደሚሆነው አይጠጋም፥ ከእርሱም አካል ሁሉ በጅማትና በማሰሪያ ምግብን እየተቀበለ እየተጋጠመም፥ እግዚአብሔር በሚሰጠው ማደግ ያድጋል።",
    "20-21": "ከአለማዊ ከመጀመሪያ ትምህርት ርቃችሁ ከክርስቶስ ጋር ከሞታችሁ፥",
    "22": "እንደ ሰው ስርአትና ትምህርት። አትያዝ፥ አትቅመስ፥ አትንካ ለሚሉት ትእዛዛት በአለም እንደምትኖሩ ስለ ምን ትገዛላችሁ? እነዚህ ሁሉ በመደረግ ሊጠፉ ተወስነዋልና።",
    "23": "ይህ እንደ ገዛ ፈቃድህ በማምለክና በትህትና ስጋንም በመጨቆን ጥበብ ያለው ይመስላል፥ ነገር ግን ስጋ ያለ ልክ እንዳይጠግብ ለመከልከል ምንም አይጠቅምም።"
}