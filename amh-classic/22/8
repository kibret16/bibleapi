{
    "1": "አንተ የእናቴን ጡት እንደ ጠባ እንደ ወንድሜ ምነው በሆንህ! በሜዳ ባገኘሁህ ጊዜ በሳምሁህ፥ ማንም ባልናቀኝም ነበር።",
    "2": "መርቼ ወደ እናቴ ቤት ባገባሁህ፥ በዚያም አንተ ባስተማርከኝ፤ እኔም ከመልካሙ ወይን ጠጅ ከሮማኔም ውሃ ባጠጣሁህ ነበር።",
    "3": "ግራው ከራሴ በታች በሆነች ቀኙም ባቀፈችኝ ነበር።",
    "4": "እናንተ የኢየሩሳሌም ቆነጃጅት ሆይ፥ እርሱ እስኪፈልግ ድረስ ፍቅርን እንዳታስነሱት እንዳታነሳሱትም አምላችኋለሁ።",
    "5": "በውድዋ ላይ ተደግፋ ከምድረ በዳ የምትወጣ ይህች ማን ናት? ከእንኮይ በታች አስነሳሁህ፤ በዚያ እናትህ ወለደችህ፥ በዚያም ወላጅ እናትህ አማጠችህ።",
    "6": "እንደ ማህተም በልብህ፥ እንደ ማህተም በክንድህ አኑረኝ፤ ፍቅር እንደ ሞት የበረታች ናትና፥ ቅንአትም እንደ ሲኦል የጨከነች ናትና። ፍንጣሪዋ እንደ እሳት ፍንጣሪ፥ እንደ እግዚአብሔር ነበልባል ነው።",
    "7": "ብዙ ውሃ ፍቅርን ያጠፋት ዘንድ አይችልም፥ ፈሳሾችም አያሰጥሙአትም፤ ሰው የቤቱን ሃብት ሁሉ ስለ ፍቅር ቢሰጥ ፈፅሞ ይንቁታል።",
    "8": "እኛ ጡት የሌላት ታናሽ እህት አለችን ስለ እርስዋ በሚናገሩባት ቀን ለእህታችን ምን እናድርግላት?",
    "9": "እርስዋ ቅጥር ብትሆን የብር ግንብ በላይዋ እንሰራለን፤ ደጅም ብትሆን በዝግባ ሳንቃ እንከብባታለን።",
    "10": "እኔ ቅጥር ነኝ ጡቶቼም እንደ ግንብ ናቸው፤ በዚያን ጊዜ በፊቱ ሰላምን እንደምታገኝ ሆንሁ።",
    "11": "ለሰሎሞን በብኤላሞን የወይን ቦታ ነበረው፤ የወይኑን ቦታ ለጠባቂዎች አከራየው፤ ሰው ሁሉ ለፍሬው ሺህ ብር ያመጣለት ነበር።",
    "12": "ለእኔ ያለኝ የወይን ቦታ በፊቴ ነው፤ ሰሎሞን ሆይ፥ ሺሁ ለአንተ፥ ሁለት መቶውም ፍሬውን ለሚጠብቁ ይሆናል።",
    "13": "በገነቱ የምትቀመጪ ሆይ፥ ባልንጀሮች የአንቺን ቃል ያደምጣሉ፤ ቃልሽን አሰሚኝ።",
    "14": "ውዴ ሆይ፥ ፍጠን፤ በቅመም ተራራ ላይ ሚዳቋን ወይም የዋላን እምቦሳ ምሰል።"
}