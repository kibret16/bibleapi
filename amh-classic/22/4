{
    "1": "ወዳጄ ሆይ፥ እነሆ፥ ውብ ነሽ፤ እነሆ፥ አንቺ ውብ ነሽ፤ በአይነ ርግብ መሸፈኛሽ ውስጥ አይኖችሽ እንደ ርግቦች ናቸው፤ ጠጉርሽ በገለአድ ተራራ እንደሚወርድ እንደ ፍየል መንጋ ነው።",
    "2": "ጥርሶችሽ ታጥበው እንደ ተሸለቱ ሁሉም መንታ እንደ ወለዱ ከእነርሱም መካን እንደሌለባቸው መንጎች ናቸው።",
    "3": "ከንፈሮችሽ እንደ ቀይ ሃር ፈትል ናቸው፥ አፍሽም ያማረ ነው፤ በአይነ ርግብ መሸፈኛሽ ውስጥ ጉንጭና ጉንጭሽ እንደ ተከፈለ ሮማን ናቸው።",
    "4": "አንገትሽ ለሰልፍ እቃ መስቀያ እንደ ተሰራው እንደ ዳዊት ግንብ ነው፤ ሺህ ጋሻ የሃያላንም መሳሪያ ሁሉ ተንጠልጥሎበታል።",
    "5": "ሁለቱ ጡቶችሽ መንታ እንደ ተወለዱ፥ በሱፍ አበባ መካከል እንደሚሰማሩ እንደ ሚዳቋ ግልገሎች ናቸው።",
    "6": "ቀኑ እስኪነፍስ ጥላውም እስኪያልፍ ድረስ፥ ወደ ከርቤው ተራራ ወደ እጣኑም ኮረብታ እሄዳለሁ።",
    "7": "ወዳጄ ሆይ፥ ሁለንተናሽ ውብ ነው፥ ነውርም የለብሽም።",
    "8": "ሙሽራዬ ሆይ፥ ከሊባኖስ ከእኔ ጋር ነዪ፤ ከሊባኖስ ከእኔ ጋር ነዪ፤ ከአማና ራስ ከሳኔርና ከኤርሞን ራስ፥ ከአንበሶች መኖሪያ ከነብሮችም ተራራ ተመልከች።",
    "9": "እህቴ ሙሽራ ሆይ፥ ልቤን በደስታ አሳበድሽው፤ አንድ ጊዜ በአይኖችሽ፥ ከአንገትሽ ድሪ በአንዱ ልቤን በደስታ አሳበድሽው።",
    "10": "እህቴ ሙሽራ ሆይ፥ ፍቅርሽ እንዴት መልካም ነው! ፍቅርሽ ከወይን ጠጅ ይልቅ እንዴት ይሻላል! የዘይትሽም መአዛ ከሽቱ ሁሉ!",
    "11": "ሙሽራዬ ሆይ፥ ከከንፈሮችሽ ማር ይንጠበጠባል፤ ከምላስሽ በታች ማርና ወተት አለ፥ የልብስሽም መአዛ እንደ ሊባኖስ ሽታ ነው።",
    "12": "እህቴ ሙሽራ የተቆለፈ ገነት፥ የተዘጋ ምንጭ የታተመም ፈሳሽ ናት።",
    "13": "ቡቃያሽ ሮማንና የተመረጠ ፍሬ፥ ቆእ ከናርዶስ ጋር ያለበት ገነት ነው፥",
    "14": "ናርዶስ ከቀጋ ጋር፥ የሽቱ ሳርና ቀረፋ፥ ከልዩ ልዩ እጣን ጋር፥ ከርቤና እሬት ከክቡር ሽቱ ሁሉ ጋር።",
    "15": "አንቺ የገነት ምንጭ፥ የህይወት ውሃ ጉድጓድ፥ ከሊባኖስም የሚፈስስ ወንዝ ነሽ።",
    "16": "የሰሜን ነፋስ ሆይ፥ ተነስ፥ የደቡብም ነፋስ ና፤ በገነቴ ላይ ንፈስ፥ ሽቱውም ይፍሰስ፤ ውዴ ወደ ገነቱ ይግባ፥ መልካሙንም ፍሬ ይብላ።"
}