{
    "1": "እኔ የሳሮን ፅጌ ረዳ የቆላም አበባ ነኝ።",
    "2": "በእሾህ መካከል እንዳለ የሱፍ አበባ፥ እንዲሁ ወዳጄ በቆነጃጅት መካከል ናት።",
    "3": "በዱር እንዳለ እንኮይ፥ እንዲሁ ውዴ በልጆች መካከል ነው። ከጥላው በታች እጅግ ወድጄ ተቀመጥሁ፥ ፍሬውም በጉሮሮዬ ጣፋጭ ነው።",
    "4": "ወደ ወይን ጠጁም ቤት አገባኝ፥ በእኔ ላይ ያለው አላማውም ፍቅር ነው።",
    "5": "በዘቢብም አፅናኑኝ፥ በእንኮይ አበረታቱኝ፥ በፍቅሩ ተነድፌ ታምሜያለሁና።",
    "6": "ግራው ከራሴ በታች ናት፥ ቀኙም ታቅፈኛለች።",
    "7": "እናንተ የኢየሩሳሌም ቆነጃጅት ሆይ፥ እርሱ እስኪፈልግ ድረስ፥ ፍቅርን እንዳታስነሱትና እንዳታነሳሱት በሚዳቋ በምድረ በዳም ዋላ አምላችኋለሁ።",
    "8": "እነሆ፥ የውዴ ቃል! በተራሮች ላይ ሲዘልል፥ በኮረብቶችም ላይ ሲወረወር ይመጣል።",
    "9": "ውዴ ሚዳቋን ወይም የዋላን እምቦሳ ይመስላል፤ እነሆ፥ በመስኮቶች ሲጎበኝ፥ በአይነ ርግብም ሲመለከት፥ እርሱ ከቅጥራችን በኋላ ቆሞአል።",
    "10": "ውዴ እንዲህ ብሎ ተናገረኝ፦ ወዳጄ ሆይ፥ ተነሺ ውበቴ ሆይ፥ ነዪ።",
    "11": "እነሆ፥ ክረምት አለፈ፥ ዝናቡም አልፎ ሄደ።",
    "12": "አበቦች በምድር ላይ ተገለጡ፥ የዜማም ጊዜ ደረሰ፥ የቁርዬውም ቃል በምድራችን ተሰማ።",
    "13": "በለሱ ጎመራ፥ ወይኖችም አበቡ መአዛቸውንም ሰጡ፤ ወዳጄ ሆይ፥ ተነሺ፤ ውበቴ ሆይ፥ ነዪ።",
    "14": "በአለት ንቃቃትና በገደል መሸሸጊያ ያለሽ ርግብ ሆይ፥ ቃልሽ መልካም ፊትሽም ያማረ ነውና መልክሽን አሳዪኝ፥ ድምፅሽንም አሰሚኝ።",
    "15": "ወይናችን አብቦአልና የወይናችንን ቦታ የሚያጠፉትን ቀበሮች፥ ጥቃቅኑን ቀበሮች አጥምዳችሁ ያዙልን።",
    "16": "ውዴ የእኔ ነው፥ እኔም የእርሱ ነኝ፤ በሱፍ አበባዎች መካከልም መንጋውን ያሰማራል።",
    "17": "ውዴ ሆይ፥ ቀኑ እስኪነፍስ፥ ጥላውም እስኪሸሽ ድረስ ተመለስ፤ በቅመም ተራራ ላይ ሚዳቋውን ወይም የዋላውን እምቦሳ ምሰል።"
}