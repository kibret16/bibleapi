{
    "1": "ከመዝሙር ሁሉ የሚበልጥ የሰሎሞን መዝሙር።",
    "2": "በአፉ መሳም ይሳመኝ፥ ፍቅርህ ከወይን ጠጅ ይልቅ መልካም ነውና።",
    "3": "ዘይትህ መልካም መአዛ አለው፤ ስምህ እንደሚፈስስ ዘይት ነው፤ ስለዚህ ደናግል ወደዱህ።",
    "4": "ሳበኝ፥ ከአንተም በኋላ እንሮጣለን፤ ንጉሱ ወደ ቤቱ አገባኝ፤ በአንተ ደስ ይለናል፥ ሃሴትም እናደርጋለን፤ ከወይን ጠጅ ይልቅ ፍቅርህን እናስባለን፤ በቅንነት ይወድዱሃል።",
    "5": "እናንተ የኢየሩሳሌም ቆነጃጅት ሆይ፥ እኔ ጥቁር ነኝ ነገር ግን ውብ ነኝ፥ እንደ ቄዳር ድንኳኖች እንደ ሰሎሞንም መጋረጃዎች።",
    "6": "ፀሃይ መልኬን አክስሎታልና ጥቁር ስለ ሆንሁ አትዩኝ፤ የእናቴ ልጆች ተጣሉኝ፥ የወይን ቦታዎችንም ጠባቂ አደረጉኝ፤ ነገር ግን የእኔን ወይን ቦታ አልጠበቅሁም።",
    "7": "ነፍሴ የወደደችህ አንተ ንገረኝ፤ ወዴት ታሰማራለህ? በቀትርስ ጊዜ ወዴት ትመስጋለህ? ስለ ምንስ ከባልንጀሮችህ መንጎች በኋላ እቅበዘበዛለሁ?",
    "8": "አንቺ በሴቶች ዘንድ የተዋብሽ ሆይ፥ ያላወቅሽ እንደ ሆነ የመንጎችን ፍለጋ ተከትለሽ ውጪ፥ የፍየል ግልገሎችሽንም በእረኞች ድንኳኖች አጠገብ አሰማሪ።",
    "9": "ወዳጄ ሆይ፥ በፈርኦን ሰረገሎች እንዳለ ፈረስ መሰልሁሽ።",
    "10": "የጉንጭሽ ውበት በከበረ ሉል፥ አንገትሽም በእንቁ ድሪ ያማረ ነው።",
    "11": "ባለ ብር ጉብጉብ የሆነ የወርቅ ጠልሰም እናደርግልሻለን።",
    "12": "ንጉሱ በማእዱ ሳለ፥ የእኔ ናርዶስ መአዛውን ሰጠ።",
    "13": "ውዴ ለእኔ በጡቶቼ መካከል እንደሚያርፍ እንደ ተቋጠረ ከርቤ ነው።",
    "14": "ውዴ ለእኔ በአይንጋዲ ወይን ቦታ እንዳለ እንደ አበባ እቅፍ ነው።",
    "15": "ወዳጄ ሆይ፥ እነሆ፥ ውብ ነሽ፤ እነሆ፥ አንቺ ውብ ነሽ፤ አይኖችሽም እንደ ርግቦች ናቸው።",
    "16": "ውዴ ሆይ፥ እነሆ፥ አንተ ውብ ነህ፥ መልከ መልካምም ነህ አልጋችንም ለምለም ነው።",
    "17": "የቤታችን ሰረገላ የዝግባ ዛፍ ነው፥ የጣሪያችንም ማዋቀሪያ የጥድ ዛፍ ነው።"
}