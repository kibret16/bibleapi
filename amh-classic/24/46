{
    "1": "ስለ አህዛብ ወደ ነቢዩ ወደ ኤርምያስ የመጣው የእግዚአብሔር ቃል ይህ ነው።",
    "2": "ስለ ግብፅ፤ በኤፍራጥስ ወንዝ አጠገብ በከርከሚሽ ስለ ነበረው፥ በይሁዳ ንጉስ በኢዮስያስ ልጅ በኢዮአቄም በአራተኛው አመት የባቢሎን ንጉስ ናቡከደነፆር ስለ መታው ስለ ግብፅ ንጉስ ስለ ፈርኦን ኒካኡ ሰራዊት።",
    "3": "ጋሻ ጦር አዘጋጁ ወደ ሰልፍም ቅረቡ።",
    "4": "ፈረሰኞች ሆይ፥ ፈረሶችን ለጉሙና ውጡ፥ ራስ ቁርንም ደፍታችሁ ቁሙ፤ ጦርንም ሰንግሉ ጥሩርንም ልበሱ።",
    "5": "ፈርተው ወደ ኋላ ሲመለሱ፥ ሃያላኖቻቸውም ሲደበደቡ ወደ ኋላቸውም ሳይመለከቱ ፈጥነው ሲሸሹ ለምን አየሁ? በዚህና በዚያ ድንጋጤ አለ፥ ይላል እግዚአብሔር፡፡",
    "6": "ፈጣኑ አያመልጥም ሃያሉም አይድንም፤ በሰሜን በኤፍራጥስ ወንዝ በኩል ተሰናክለው ወደቁ።",
    "7": "ይህ እንደ ግብፅ ወንዝ የሚነሳ፥ ውሃውም እንደ ወንዝ የሚናወጥ ማን ነው?",
    "8": "ግብፅ እንደ ግብፅ ወንዝ ይነሳል ውሃውም እንደ ወንዙ ይናወጣል፤ እርሱም፦እነሳለሁ ምድርንም ሁሉ እከድናለሁ፤ ከተሞችንና የሚኖሩባቸውን አጠፋለሁ ብሎአል።",
    "9": "ፈረሶች ሆይ፥ ውጡ፤ ሰረገሎችም ሆይ፥ ንጎዱ፤ ጋሻም የሚያነግቡ የኢትዮጵያና የፋጥ ሃያላን፥ ቀስትንም ይዘው የሚስቡ የሉድ ሃያላን ይውጡ።",
    "10": "ያ ቀን ጠላቶቹን የሚበቀልበት የሰራዊት ጌታ የእግዚአብሔር የበቀል ቀን ነው፤ ሰይፍ በልቶ ይጠግባል በደማቸውም ይሰክራል፥ ለሰራዊት ጌታ ለእግዚአብሔር በሰሜን ምድር በኤፍራጥስ ወንዝ አጠገብ መስዋእት አለውና።",
    "11": "ድንግሊቱ የግብፅ ልጅ ሆይ፥ ወደ ገለአድ ውጪ የሚቀባንም መድሃኒት ውሰጂ፤ መድሃኒትን ያበዛሽው በከንቱ ነው፤ መዳን የለሽም።",
    "12": "ሃያሉ በሃያሉ ላይ ተሰናክሎ ሁለቱ በአንድነት ወድቀዋልና አህዛብ ጉስቁልናሽን ሰምተዋል፥ ልቅሶሽም ምድርን ሞልቶአታል።",
    "13": "የባቢሎን ንጉስ ናቡከደነፆር እንዲመጣና የግብፅን ምድር እንዲመታ እግዚአብሔር ለነቢዩ ለኤርምያስ የተናገረው ቃል ይህ ነው።",
    "14": "በግብፅ ተናገሩ፥ በሚግዶልም አሰሙ፥ በሜምፎስና በጣፍናስ አሰሙ፤ ሰይፍ በዙሪያህ ያለውን በልቶአልና፦ ተነስ ተዘጋጅም በሉ።",
    "15": "ሃይለኞችህ ስለ ምን ተወገዱ? እግዚአብሔር ስላደከማቸው አልቆሙም።",
    "16": "ብዛታቸውም ተሰናከለ፥ ሰውም አንዱ በአንዱ ላይ ወደቀ፤ እነርሱም፦ ተነሱ፥ ከሚያስጨንቅ ሰይፍ ፊት ወደ ወገናችን ወደ ተወለድንባት ምድር እንመለስ አሉ።",
    "17": "በዚያም የግብስ ንጉስ ፈርኦንን፦ ሰአቱን የሚያሳልፍ ጉረኛ ብለው ጠሩት።",
    "18": "እኔ ህያው ነኝና በተራሮች መካከል እንዳለ እንደ ታቦር፥ በባህርም አጠገብ እንዳለ እንደ ቀርሜሎስ፥ እንዲሁ በእውነት ይመጣል፥ ይላል ስሙ የሰራዊት ጌታ እግዚአብሔር የተባለው ንጉስ።",
    "19": "አንቺ በግብፅ የምትቀመጪ ልጅ ሆይ፥ ሜምፎስ ባድማ ትሆናለችና፥ ትቃጠልማለችና፥ የሚቀመጥባትም አይገኝምና ለምርኮ የሚሆን እቃ አዘጋጂ።",
    "20": "ግብፅ የተዋበች ጊደር ናት፤ ጥፋት ግን ይመጣል፥ ከሰሜን በኩል ይመጣባታል።",
    "21": "በእርስዋም ያሉ የተቀጠሩ ሰራተኞች እንደ ሰቡ ወይፈኖች ናቸው፤ የጥፋታቸው ቀንና የመጎብኘታቸው ጊዜ መጥቶባቸዋልና ተመለሱ፥ በአንድነትም ሸሹ፥ አልቆሙምም።",
    "22": "ከሰራዊትም ጋር ይሄዳሉና ድምፅ እንደ እባብ ይተምማል፤ እንደ እንጨት ቆራጮችም በምሳር ይመጡባታል።",
    "23": "ይቆጠሩ ዘንድ የማይቻሉትን የዱርዋን ዛፎች ይቆርጣሉ፥ ይላል እግዚአብሔር፤ ከአንበጣ ይልቅ በዝተዋልና ቁጥርም የላቸውምና።",
    "24": "የግብፅ ልጅ ታፍራለች፤ በሰሜን ህዝብ እጅ አልፋ ትሰጣለች።",
    "25": "የእስራኤል አምላክ የሰራዊት ጌታ እግዚአብሔር እንዲህ ይላል፦ እነሆ፥ የኖእ አሞንን፥ ፈርኦንንም፥ ግብፅንም፥ አማልክቶችዋንና ነገስታቶችዋንም፥ ፈርኦንና በእርሱም የሚታመኑትን እቀጣለሁ፤",
    "26": "ነፍሳቸውንም በሚፈልጉ ሰዎች እጅ፥ በባቢሎንም ንጉስ በናቡክደነፆር እጅ፥ በባርያዎቹም እጅ አሳልፌ እሰጣቸዋለሁ፤ ከዚያም በኋላ አንደ ቀድሞው ዘመን የሰው መኖሪያ ትሆናለች፥ ይላል እግዚአብሔር፦",
    "27": "ነገር ግን አንተ ባርያዬ ያእቆብ ሆይ፥ አትፍራ፥ አንተም እስራኤል ሆይ፥ አትደንግጥ፤ እነሆ፥ አንተን ከሩቅ ዘርህንም ከተማረከባት ምድር አድናለሁ፤ ያእቆብም ተመልሶ ያርፋል ተዘልሎም ይቀመጣል፥ ማንም አያስፈራውምም።",
    "28": "አንተ ባርያዬ ያእቆብ ሆይ፥ እኔ ከአንተ ጋር ነኝና አትፍራ፥ ይላል እግዚአብሔር፤ አንተንም ያሰደድሁባቸውን አህዛብን ሁሉ ፈፅሜ አጠፋለሁና፥ አንተን ግን ፈፅሜ አላጠፋህም፤ በመጠን እቀጣሃለሁ፥ ያለ ቅጣትም አልተውህም።"
}