{
    "1": "በይሁዳ ንጉስ በሴዴቅያስ በአስረኛው አመት፥ በናቡክደነፆር በአስራ ስምንተኛው አመት፥ ከእግዚአብሔር ዘንድ ወደ ኤርምያስ የመጣው ቃል ይህ ነው።",
    "2": "በዚያን ጊዜም የባቢሎን ንጉስ ሰራዊት ኢየሩሳሌምን ከብቦ ነበር፤ ነቢዩም ኤርምያስ በይሁዳ ንጉስ ቤት በነበረው በግዞት ቤት አደባባይ ታስሮ ነበር።",
    "3": "የይሁዳ ንጉስ ሴዴቅያስ እንዲህ ብሎ አስጠብቆት ነበርና፦ ስለ ምን እንዲህ ብለህ ትንቢት ትናገራለህ፦ እግዚአብሔር እንዲህ ይላል፦ እነሆ፥ ይህችን ከተማ ለባቢሎን ንጉስ እጅ አሳልፌ እሰጣለሁ እርሱም ይይዛታል፤",
    "4": "የይሁዳም ንጉስ ሴዴቅያስ በእውነት በባቢሎን ንጉስ እጅ አልፎ ይሰጣል፥ አፍ ለአፍም ይናገረዋል፥ አይኑም አይኑን ያያል እንጂ ከከለዳውያን እጅ አያመልጥም፤",
    "5": "እርሱም ሴዴቅያስን ወደ ባቢሎን ያፈልሰዋል፥ እኔም እስክጎበኘው ድረስ በዚያ ይኖራል፥ ይላል እግዚአብሔር፤ ከከላዳውያን ጋር ብትዋጉ ምንም አትረቡም።",
    "6": "ኤርምያስም እንዲህ አለ፦ የእግዚአብሔር ቃል ወደ እኔ እንዲህ ሲል መጣ፦",
    "7": "እነሆ፥ የአጎትህ የሰሎም ልጅ አናምኤል ወደ አንተ መጥቶ፦ ትገዛው ዘንድ መቤዠቱ የአንተ ነውና በአናቶት ያለውን እርሻዬን ግዛ ይልሃል።",
    "8": "እንደ እግዚአብሔርም ቃል የአጎቴ ልጅ አናምኤል እኔ ወዳለሁበት ወደ ግዞቱ ቤት አደባባይ መጥቶ፦ በብንያም አገር በአናቶት ያለውን እርሻዬን፥ እባክህ፥ ግዛ፤ ርስቱ የአንተ ነውና፥ መቤዠቱም የአንተ ነውና፤ ለአንተ ግዛው አለኝ። ይህም የእግዚአብሔር ቃል እንደ ሆነ አወቅሁ።",
    "9": "በአናቶትም ያለውን እርሻ ከአጎቴ ልጅ ከአናምኤል ገዛሁ፥ አስራ ሰባት ሰቅል ብርም መዘንሁለት።",
    "10": "በውሉም ወረቀት ላይ ፈረምሁ አተምሁትም፥ ምስክሮችንም ጠርቼ ብሩን በሚዛን መዘንሁለት።",
    "11": "የታተመውንና የተከፈተውን የውል ወረቀት ወሰድሁ፤",
    "12": "የአጎቴም ልጅ አናምኤል፥ የውሉንም ወረቀት የፈረሙ ምስክሮች፥ በግዞትም ቤት አደባባይ የተቀመጡ አይሁድ ሁሉ እያዩ የውሉን ወረቀት ለመህሴያ ልጅ ለኔርያ ልጅ ለባሮክ ሰጠሁት።",
    "13": "በፊታቸውም እንዲህ ብዬ ባሮክን አዘዝሁት፦",
    "14": "የእስራኤል አምላክ የሰራዊት ጌታ እግዚአብሔር እንዲህ ይላል፦ ብዙ ቀን ይጠበቁ ዘንድ የታተመውንና የተከፈተውን ይህን የውል ወረቀት ወስደህ በሸክላ እቃ ውስጥ አኑራቸው።",
    "15": "የእስራኤል አምላክ የሰራዊት ጌታ እግዚአብሔር እንዲህ ይላልና፦ ሰዎች በዚህች ምድር ቤትንና እርሻን የወይን ቦታንም እንደ ገና ይገዛሉ።",
    "16": "ለኔርያ ልጅ ለባሮክም የውሉን ወረቀት ከሰጠሁት በኋላ፥ እንዲህ ብዬ ወደ እግዚአብሔር ፀለይሁ፦",
    "17": "አቤቱ ጌታ እግዚአብሔር ሆይ፥ እነሆ፥ አንተ ሰማይንና ምድርን በታላቅ ሃይልህና በተዘረጋች ክንድህ ፈጥረሃል፥ ከአንተም የሚያቅት ነገር የለም።",
    "18": "ለብዙ ሺህ ምህረት ታደርጋለህ፥ የአባቶችንም በደል ከእነርሱ በኋላ በልጆቻቸው ብብት ትመልሳለህ፤ ስምህ ታላቅና ሃያል አምላክ የሰራዊት ጌታ እግዚአብሔር ነው።",
    "19": "በምክር ታላቅ በስራም ብርቱ ነህ፤ ለሁሉም እንደ መንገዱና እንደ ስራው ፍሬ ትሰጥ ዘንድ አይኖችህ በአዳም ልጆች መንገድ ሁሉ ተገልጠዋል።",
    "20": "እስከ ዛሬም ድረስ ምልክትንና ድንቅን ነገር በግብፅ ምድር ደግሞም በእስራኤልና በሌሎች ሰዎች መካከል አድርገሃል፥ እንደ ዛሬም ለአንተ ስም አድርገሃል።",
    "21": "በምልክትና በድንቅ ነገር፥ በብርቱ እጅና በተዘረጋች ክንድ በታላቅም ግርማ ህዝብህን እስራኤልን ከግብፅ ምድር አወጣህ።",
    "22": "ትሰጣቸውም ዘንድ ለአባቶቻቸው የማልህላቸውን ምድር፥ ወተትና ማርንም የምታፈስሰውን ምድር፥ ሰጠሃቸው፤",
    "23": "እነርሱም ገብተው ወረሱአት፤ ነገር ግን ቃልህን አልሰሙም በህግህም አልሄዱም፥ ያደርጉም ዘንድ ካዘዝሃቸው ሁሉ ምንም አላደረጉም፤ ስለዚህ ይህን ክፉ ነገር ሁሉ አመጣህባቸው።",
    "24": "እነሆ የአፈር ድልድል፥ ሊይዙአትም እስከ ከተማይቱ ድረስ ቀርበዋል፤ ከሰይፍና ከራብ ከቸነፈርም የተነሳ ከተማይቱ ለሚዋጉአት ለከለዳውያን እጅ ተሰጥታለች፥ የተናገርኸውም ሆኖአል፤ እነሆም፥ አንተ ታየዋለህ።",
    "25": "አንተም፥ ጌታ እግዚአብሔር ሆይ፦ እርሻውን በብር ግዛ ምስክሮችንም ጥራ አልኸኝ፤ ከተማይቱ ግን ለከለዳውያን እጅ ተሰጥታለች።",
    "26": "የእግዚአብሔርም ቃል ወደ ኤርምያስ እንዲህ ሲል መጣ፦",
    "27": "እነሆ፥ እኔ የስጋ ለባሽ ሁሉ አምላክ እግዚአብሔር ነኝ፤ በውኑ እኔን የሚያቅተኝ ነገር አለን?",
    "28": "ስለዚህ እግዚአብሔር እንዲህ ይላል፦ እነሆ፥ ይህችን ከተማ ለከለዳውያን እጅና ለባቢሎን ንጉስ ለናቡከደነፆር እጅ አሳልፌ እሰጣለሁ፥ እርሱም ይይዛታል።",
    "29": "ይህችን ከተማ የሚወጉ ከለዳውያን መጥተው በእሳት ያነድዱአታል፥ ያስቆጡኝም ዘንድ በሰገነታቸው ላይ ለበአል ካጠኑባቸው፥ ለሌሎችም አማልክት የመጠጥን ቁርባን ካፈሰሱባቸው ቤቶች ጋር ያቃጥሉአታል።",
    "30": "የእስራኤል ልጆችና የይሁዳ ልጆች ከታናሽነታቸው ጀምሮ በፊቴ ክፉ ነገርን ብቻ አድርገዋልና፤ የእስራኤልም ልጆች እኔን በእጃቸው ስራ ከማስቆጣት በቀር ሌላ ስራ አላደረጉምና።",
    "31": "ከፊቴ አስወግዳት ዘንድ ይህች ከተማ ከሰሩአት ቀን ጀምሮ እስከ ዛሬ ድረስ ቁጣዬንና መአቴን ለማነሳሳት ሆናለችና፤",
    "32": "ይህም እኔን ያስቆጡኝ ዘንድ፥ እነርሱና ነገስታቶቻቸው አለቆቻቸውም ካህናቶቻቸውም ነቢያቶቻቸውም የይሁዳም ሰዎች በኢየሩሳሌምም የሚኖሩ፥ ስላደረጉት ስለ እስራኤል ልጆችና ስለ ይሁዳ ልጆች ክፋት ሁሉ ነው።",
    "33": "ፊታቸውንም ሳይሆን ጀርባቸውን ወደ እኔ መለሱ፤ እኔም በማለዳ ተነስቼ ሳሰተምራቸው ተግሳፅን ይቀበሉ ዘንድ አልሰሙም።",
    "34": "ያረክሱትም ዘንድ ስሜ በተጠራበት ቤት ውስጥ ርኩሰታቸውን አኖሩ።",
    "35": "ይሁዳን ወደ ሃጢአት እንዲያገቡት፥ ይህንን ርኩሰት ያደርጉ ዘንድ፥ እኔ ያላዘዝሁትንና በልቤ ያላሰብሁትን ነገር፥ ወንዶችና ሴቶች ልጆቻቸውን ለሞሎክ በእሳት ያሳልፉ ዘንድ በሄኖም ልጅ ሸለቆ ውስጥ ያሉትን የበአልን የኮረብታውን መስገጃዎች ሰሩ።",
    "36": "አሁን እንግዲህ የእስራኤል አምላክ እግዚአብሔር አንተ ስለ እርስዋ፦ በሰይፍና በራብ በቸነፈርም ለባቢሎን ንጉስ እጅ ተሰጥታለች ስለምትላት ከተማ እንዲህ ይላል፦",
    "37": "እነሆ፥ በቁጣዬና በመአቴ በታላቅም መቅሰፍቴ እነርሱን ካሳደድሁባት አገር ሁሉ እሰበስባቸዋለሁ፥ ወደዚህም ስፍራ እመልሳቸዋለሁ፥ ተዘልለውም እንዲኖሩ አደርጋለሁ፤",
    "38": "እነርሱም ህዝብ ይሆኑኛል እኔም አምላክ እሆናቸዋለሁ።",
    "39": "ለእነርሱም ከእነርሱም በኋላ ለልጆቻቸው መልካም ይሆንላቸው ዘንድ ለዘላለም እንዲፈሩኝ አንድ ልብና አንድ መንገድ እሰጣቸዋለሁ።",
    "40": "ለእነርሱም ከማደርገው በጎነት አልመለስም ስል፥ ከእነርሱ ጋር የዘላለምን ቃል ኪዳን እገባለሁ፤ ከእኔም ዘንድ ፈቀቅ እንዳይሉ መፈራቴን በልባቸው ውስጥ አኖራለሁ።",
    "41": "ለእነርሱም መልካምን በማድረግ ደስ ይለኛል በእውነትም በፍፁም ልቤና በፍፁም ነፍሴ በዚህች ምድር እተክላቸዋለሁ።",
    "42": "እግዚአብሔር እንዲህ ይላልና፦ ይህን እጅግ ክፉ ነገር ሁሉ በዚህ ህዝብ ላይ እንዳመጣሁ፥ እንዲሁ የተናገርሁላቸውን በጎነት ሁሉ አመጣላቸዋለሁ።",
    "43": "እናንተም፦ ያለ ሰውና ያለ እንሰሳ ያለች ባድማ ናት፥ ለከለዳውያንም እጅ ተሰጥታለች በምትሉአት ምድር እርሻን ይገዛሉ።",
    "44": "ምርኮኞቻቸውንም እመልሳለሁና በብንያም አገር በኢየሩሳሌምም ዙሪያ ባሉ ስፍራዎች፥ በይሁዳም ከተሞች በደጋውም ባሉ ከተሞች በቆላውም ባሉ ከተሞች በደቡብም ባሉ ከተሞች፥ ሰዎች እርሻውን በብር ይገዛሉ በውሉም ወረቀት ፈርመው ያትማሉ ምስክሮችንም ይጠራሉ።"
}