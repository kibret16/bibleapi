{
    "1": "እናንተ የብንያም ልጆች፥ ክፉ ነገር ታላቅም ጥፋት ከሰሜን ይጎበኛልና ከኢየሩሳሌም ውስጥ ሽሹ፥ በቴቁሄ መለከቱን ንፉ፥ በቤትሃካሪም ላይ ምልክት አንሱ።",
    "2": "የተዋበችውንና የተሰባቀለችውን የፅዮንን ልጅ አጎሰቁላለሁ።",
    "3": "እረኞችና መንጎቻቸው ወደ እርስዋ ይመጣሉ፥ በዙሪያዋም ድንኳኖቻቸውን ይተክሉባታል፥ እያንዳንዱም በስፍራው መንጋውን ያሰማራል።",
    "4": "በእርስዋ ላይ ሰልፍ አዘጋጁ ተነሱ፥ በቀትርም እንውጣ። ቀኑ መሽቶአልና፥ የማታውም ጥላ ረዝሞአልና ወዮልን።",
    "5": "ተነሱ በሌሊትም እንውጣ፥ አዳራሾችዋንም እናፍርስ።",
    "6": "የሰራዊት ጌታ እግዚአብሔር እንዲህ ይላልና፦ ዛፎችዋን ቁረጡ፥ በኢየሩሳሌምም ላይ አፈርን ደልድሉ፤ ይህች ከተማ የምትቀሰፍ ናት፤ መካከልዋ ሁሉ ግፍ ብቻ ነው።",
    "7": "በጉድጓድ ውሃ እንደሚፈልቅ፥ እንዲሁ ክፋትዋ ከእርስዋ ዘንድ ይፈልቃል፤ ግፍና ቅሚያ በእርስዋ ዘንድ ይሰማል፥ ደዌና ቁስልም ሁልጊዜ በፊቴ አለ።",
    "8": "ኢየሩሳሌም ሆይ፥ ነፍሴ ከአንቺ እንዳትለይ፥ አንቺንም ባድማና ወና እንዳላደርግሽ፥ ተግሳፅን ተቀበዪ።",
    "9": "እግዚአብሔር እንዲህ ይላል፦ ሰው ወይኑን እንደሚቃርም፥ እንዲሁ ከእስራኤል የቀሩትን ፈፅሞ ይቃርሙአቸዋል፤ እጅህንም እንደ ለቃሚ ወደ እንቅብ ዘርጋ።",
    "10": "ይሰሙኝስ ዘንድ ለማን እናገራለሁ? ለማንስ አስጠነቅቃለሁ? እነሆ፥ ጆሮአቸው ያልተገረዘች ናት ለመስማትም አይችሉም፤ እነሆ፥ የእግዚአብሔር ቃል ለስድብ ሆኖባቸዋል፥ ደስም አያሰኛቸውም።",
    "11": "ስለዚህ በእግዚአብሔር ቁጣ ተሞልቻለሁ፤ ከመታገስ ደክሜአለሁ፤ በሜዳ በህፃናት ላይ በጉልማሶችም ጉባኤ ላይ በአንድነት አፍስሰው፤ ባል ከሚስቱ ጋር ሽማግሌውም ከጎበዙ ጋር ይያያዛልና።",
    "12": "እጄን በምድር በሚኖሩ ላይ እዘረጋለሁና ቤቶቻቸው እርሻዎቻቸውም ሴቶቻቸውም በአንድነት ለሌሎች ይሆናሉ፥ ይላል እግዚአብሔር፡፡",
    "13": "ከታናሹ ጀምሮ እስከ ታላቁ ድረስ ሁሉ ስስትን ያስባሉና፥ ከነቢዩም ጀምሮ እስከ ካህኑ ድረስ ሁሉ በተንኮል ያደርጋሉና።",
    "14": "የህዝቤንም ስብራት በጥቂቱ ይፈውሳሉ፤ ሰላም ሳይሆን፦ ሰላም ሰላም ይላሉ።",
    "15": "ርኩስን ነገር ስለ ሰሩ አፍረዋልን? ምንም አላፈሩም፥ እፍረትንም አላወቁም፤ ስለዚህ ከሚወድቁ ጋር ይወድቃሉ፤ በጎበኘኋቸው ጊዜ ይዋረዳሉ፥ ይላል እግዚአብሔር፡፡",
    "16": "እግዚአብሔር እንዲህ ይላል፦ በመንገድ ላይ ቁሙ ተመልከቱም፥ የቀደመችውንም መንገድ ጠይቁ፤ መልካሚቱ መንገድ ወዴት እንደ ሆነች እወቁ፥ በእርስዋም ላይ ሂዱ፥ ለነፍሳችሁም እረፍት ታገኛላችሁ፤ እነርሱ ግን፦ አንሄድባትም አሉ።",
    "17": "እኔም፦ የመለከቱን ድምፅ አድምጡ ብዬ ጠባቆችን ሾምሁባችሁ፤ እነርሱ ግን፦ አናደምጥም አሉ።",
    "18": "አህዛብ ሆይ፥ ስለዚህ ስሙ፤ ማህበር ሆይ፥ እነዚያ የሚያገኛቸውን እወቁ።",
    "19": "ምድር ሆይ፥ ስሚ፤ እነሆ፥ ቃሌን ስላልሰሙ ህጌንም ስለ ጣሉ በዚህ ህዝብ ላይ የአሳባቸውን ፍሬ ክፉን ነገር አመጣባቸዋለሁ።",
    "20": "ስለ ምንስ ከሳባ እጣንን፥ ከሩቅም አገር ቀረፋን ታቀርቡልኛላችሁ? የሚቃጠለውን መስዋእታችሁን አልቀበለውም ሌላ መስዋእታችሁም ደስ አያሰኘኝም።",
    "21": "ስለዚህ እግዚአብሔር እንዲህ ይላል፦ እነሆ፥ ከዚህ ህዝብ ፊት እንቅፋቶችን አደርጋለሁ፤ አባቶችና ልጆች በአንድነት ይሰናከሉባቸዋል፥ ጎረቤትና ባልንጀራም ይጠፋሉ።",
    "22": "እግዚአብሔር እንዲህ ይላል፦ እነሆ፥ ህዝብ ከሰሜን አገር ይመጣል፥ ታላቅ ህዝብም ከምድር ዳርቻ ይነሳል።",
    "23": "ቀስትንና ጦርን ይይዛሉ፤ ጨካኞች ናቸው፥ ምህረትንም አያደርጉም፤ ድምፃቸው እንደ ባህር ይተምማል፥ በፈረሶችም ላይ ይቀመጣሉ፤ የፅዮን ሴት ልጅ ሆይ፥ ለሰልፍ እንደ ተዘጋጀ ሰው እያንዳንዳቸው በአንቺ ላይ ተሰለፉ።",
    "24": "ወሬውን ሰምተናል፥ እጃችን ደክማለች ምጥ ወላድን ሴት እንደሚይዛት ጭንቀት ይዞናል።",
    "25": "የጠላት ሰይፍና ድንጋጤ ከብበዋችኋልና ወደ ሜዳ አትውጡ በመንገድም ላይ አትሂዱ።",
    "26": "የህዝቤ ልጅ ሆይ፥ ማቅ ልበሺ በአመድም ውስጥ ተንከባለዪ፤ አጥፊ በላያችን በድንገት ይመጣብናልና ለአንድያ ልጅ እንደሚደረግ ልቅሶ፥ መራራ ልቅሶ አልቅሺ።",
    "27": "መንገዳቸውን እንድታውቅና እንድትፈትን በህዝቤ መካከል ፈታኝ አድርጌሃለሁ።",
    "28": "እነርሱ ሁሉ እጅግ አመፀኞች ናቸው፤ በጠማማነት ይሄዳሉ፤ ናስና ብረት ናቸው፤ ሁሉ ርኩሰትን ያደርጋሉ።",
    "29": "ወናፍ አናፋ እርሳሱም በእሳት ቀለጠ፤ አንጥረኛውም መልሶ በከንቱ ያቀልጠዋል፤ ሃጢአተኞች አልተወገዱም።",
    "30": "እግዚአብሔር ጥሎአቸዋልና የተጣለ ብር ብለው ይጠሩአቸዋል።"
}