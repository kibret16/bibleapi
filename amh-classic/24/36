{
    "1": "እንዲህም ሆነ፤ በይሁዳ ንጉስ በኢዮስያስ ልጅ በኢዮአቄም በአራተኛው አመት ይህ ቃል ከእግዚአብሔር ዘንድ ወደ ኤርምያስ መጣ።",
    "2": "አንድ የመፅሃፍ ክርታስ ውሰድ፥ ለአንተም ከተናገርሁበት ቀን ከኢዮስያስ ዘመን ጀምሮ እስከ ዛሬ ድረስ በእስራኤልና በይሁዳ ላይ በአህዛብም ሁሉ ላይ የተናገርሁህን ቃል ሁሉ ፃፍበት።",
    "3": "ምናልባት የይሁዳ ቤት፦ እኔ አደርግባቸዋለሁ ያልሁትንና ያሰብሁትን ክፉ ነገር ሁሉ ይሰሙ ይሆናል፥ ከክፋ መንገዳቸው ይመለሱ ዘንድ እኔም በደላቸውንና ሃጢአታቸውን ይቅር እል ዘንድ።",
    "4": "ኤርምያስም የኔርያን ልጀ ባሮክን ጠራ፥ ባሮክም እግዚአብሔር ለእርሱ የተናገረውን ቃል ሁሉ ከኤርምያስ አፍ በመፅሃፉ ክርታስ ፃፈ።",
    "5": "ኤርምያስም ባሮክን እንዲህ ሲል አዘዘው፦ እኔ ተግዤአለሁ፤ ወደ እግዚአብሔር ቤት እገባ ዘንድ አልችልም።",
    "6": "አንተ ግን ሂድ፥ ከአፌም የፃፍኸውን የእግዚአብሔርን ቃል በፆም ቀን በእግዚአብሔር ቤት በህዝቡ ጆሮ በክርታሱ አንብብ፤ ደግሞም ከከተሞቻቸው በሚወጡ በይሁዳ ሰዎች ሁሉ ጆሮ አንብበው።",
    "7": "እግዚአብሔር በዚህ ህዝብ ላይ የተናገረው ቁጣውና መአቱ ታላቅ ነውና ምናልባት ፀሎታቸው በእግዚአብሔር ፊት ትወድቅ ይሆናል፥ ሁሉም ከክፉ መንገዱ ይመለስ ይሆናል።",
    "8": "የኔርያም ልጅ ባሮክ ነቢዩ ኤርምያስ ያዘዘውን ሁሉ አደረገ፥ በእግዚአብሔርም ቤት የእግዚአብሔርን ቃል በመፅሃፉ አነበበ።",
    "9": "እንዲህም ሆነ፤ በይሁዳ ንጉስ በኢዮስያስ ልጅ በኢዮአቄም በአምስተኛው አመት በዘጠነኛው ወር በኢየሩሳሌም የተቀመጡ ህዝብ ሁሉ ከይሁዳም ከተሞች ወደ ኢየሩሳሌም የመጡ ህዝብ ሁሉ በእግዚአብሔር ፊት ለመፆም አዋጅ ነገሩ።",
    "10": "ባሮክም የኤርምያስን ቃል በእግዚአብሔር ቤት በላይኛው አደባባይ በእግዚአብሔር ቤት በአዲሱ በር መግቢያ ባለው በፀሃፊው በሳፋን ልጅ በገማርያ ጓዳ በህዝቡ ሁሉ ጆሮ በመፅሃፉ አነበበ።",
    "11": "የሳፋንም ልጅ የገማርያ ልጅ ሚክያስ የእግዚአብሔርን ቃል ሁሉ ከመፅሃፉ በሰማ ጊዜ፥",
    "12": "ወደ ንጉሱ ቤት ወደ ፀሃፊው ጓዳ ወረደ፤ እነሆም፥ አለቆች ሁሉ፥ ፀሃፊው ኤሊሳማ፥ የሸማያ ልጅ ድላያ፥ የአክቦር ልጅ ኤልናታን፥ የሳፋን ልጅ ገማርያ፥ የሃናንያ ልጅ ሴዴቅያስ አለቆቹም ሁሉ በዚያ ተቀምጠው ነበር።",
    "13": "ሚክያስም ባሮክ በህዝቡ ጆሮ በመፅሃፉ ባነበበ ጊዜ የሰማውን ቃል ሁሉ ነገራቸው።",
    "14": "አለቆቹም ሁሉ፦ በህዝቡ ጆሮ ያነበብኸውን ክርታስ በእጅህ ይዘህ ና የሚል መልእክት በኩሲ ልጅ በሰሌምያ ልጅ በናታንያ ልጅ በይሁዲ እጅ ወደ ባሮክ ላኩ። የኔርያም ልጅ ባሮክ ክርታሱን በእጁ ይዞ ወደ እነርሱ መጣ።",
    "15": "እነርሱም፦ እስኪ ተቀመጥ፥ በጆሮአችንም አንብብ አሉት። ባሮክም በጆሮአቸው አነበበው።",
    "16": "ቃሉንም ሁሉ በሰሙ ጊዜ ፈርተው እርስ በእርሳቸው ተመካከሩ፥ ባሮክንም፦ ይህን ቃል ሁሉ በእርግጥ ለንጉሱ እንናገራለን አሉት።",
    "17": "ባሮክንም፦ ይህን ቃል ሁሉ ከአፉ እንዴት እንደ ፃፍኸው ንገረን ብለው ጠየቁት።",
    "18": "ባሮክም፦ ይህን ቃል ከአፉ ይነግረኝ ነበር፥ እኔም በመፅሃፉ ላይ በቀለም እፅፍ ነበር ብሎ መለሰላቸው።",
    "19": "አለቆቹም ባሮክን፦ አንተና ኤርምያስ ሂዱ፥ ተሸሸጉ፥ ወዴትም እንደ ሆናችሁ ማንም አይወቅ አሉት።",
    "20": "ወደ ንጉሱም ወደ አደባባይ ገቡ፥ ክርታሱንም በፀሃፊው በኤሊሳማ ጓዳ አኑረውት ነበር፤ ቃሉንም ሁሉ በንጉሱ ጆሮ ተናገሩ።",
    "21": "ንጉሱም ክርታሱን ያመጣ ዘንድ ይሁዲን ላከ፥ እርሱም ከፀሃፊው ከኤሊሳማ ጓዳ ወሰደው፤ ይሁዲም በንጉሱና በንጉሱ አጠገብ በቆሙት አለቆች ሁሉ ጆሮ አነበበው።",
    "22": "ንጉሱም በዘጠነኛው ወር በክረምት ቤት ተቀምጦ ነበር፥ በፊቱም በምድጃ ውስጥ እሳት ይነድድ ነበር።",
    "23": "ይሁዲም ሶስት ወይም አራት አምድ ያህል ባነበበ ቁጥር፥ ንጉሱ በካራ ቀደደው፤ ክርታሱም በምድጃ ውስጥ ባለው እሳት ፈፅሞ እስኪቃጠል ድረስ በምድጃ ውስጥ ወዳለው እሳት ጣለው።",
    "24": "ንጉሱም ይህንም ቃል ሁሉ የሰሙ ባርያዎቹ ሁሉ አልፈሩም ልብሳቸውንም አልቀደዱም።",
    "25": "ነገር ግን ኤልናታንና ድላያ ገማርያም ክርታሱን እንዳያቃጥል ንጉሱን ለመኑት፥ እርሱ ግን አልሰማቸውም።",
    "26": "ንጉሱም ፀሃፊውን ባሮክንና ነቢዩን ኤርምያስን ይይዙ ዘንድ የንጉሱን ልጅ ይረህምኤልንና የአዝርኤልን ልጅ ሰራያን የአብድኤልንም ልጅ ሰሌምያን አዘዘ፥ እግዚአብሔር ግን ሰወራቸው።",
    "27": "ንጉሱም ክርስታሱንና ባሮክ ከኤርምያስ አፍ የፃፈውን ቃል ካቃጠለ በኋላ የእግዚአብሔር ቃል ወደ ኤርምያስ እንዲህ ሲል መጣ፦",
    "28": "ዳግመኛም ሌላ ክርታስ ውሰድ፥ የይሁዳም ንጉስ ኢዮአቄም ባቃጠለው ክርታስ ላይ የነበረውን የቀድሞውን ቃል ሁሉ ፃፍበት።",
    "29": "የይሁዳንም ንጉስ ኢዮአቄምን እንዲህ በለው፦ እግዚአብሔር እንዲህ ይላል፦ አንተ፦ የባቢሎን ንጉስ በእርግጥ ይመጣል ይህችንም አገር ያፈርሳታል ከሰውና ከእንስሳም ባዶ ያደርጋታል ብለህ ለምን ፃፍህበት? ብለህ ይህን ክርታስ አቃጥለሃል።",
    "30": "ስለዚህም ስለ ይሁዳ ንጉስ ስለ ኢዮአቄም እግዚአብሔር እንዲህ ይላል፦ በዳዊት ዙፋን ላይ ተቀማጭ አይኖርለትም፥ ሬሳውም በቀን ለትኩሳት በሌሊትም ለውርጭ ይጣላል።",
    "31": "ስለ ሃጢአታቸውም እርሱንና ዘሩን ባርያዎቹንም እቀጣለሁ፤ እነርሱም አልሰሙምና የተናገርሁባቸውን ክፉ ነገር ሁሉ በእነርሱ ላይና በኢየሩሳሌም በሚቀመጡ በይሁዳም ሰዎች ላይ አመጣለሁ።",
    "32": "ኤርምያስም ሌላ ክርታስ ወሰደ ለኔርያም ልጅ ለተፀሃፊውለባሮክ ሰጠው፤ እርሱም የይሁዳ ንጉስ ኢዮአቄም በእሳት ያቃጠለውን የመፅሃፉን ቃል ሁሉ ከኤርምያስ አፍ ፃፈበት ደግሞም እንደ ቀድሞው ያለ ቃል ብዙ ቃል ተጨመረበት፡፡"
}