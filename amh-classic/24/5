{
    "1": "በኢየሩሳሌም መንገድ እየተመላለሳችሁ ሩጡ፥ ተመልከቱም፥ እወቁም፥ በአደባባይዋም ፈልጉ፤ ፍርድን የሚያደርገውን እውነትንም የሚሻውን ሰው ታገኙ እንደሆነ ይቅር እላታለሁ።",
    "2": "እነርሱም፦ ህያው እግዚአብሔርን! ቢሉ የሚምሉት በሃሰት ነው።",
    "3": "አቤቱ፥ አይንህ እውነትን የምትመለከት አይደለችምን? አንተ ቀስፈሃቸዋል ነገር ግን አላዘኑም፥ ቀጥቅጠሃቸውማል ነገር ግን ተግሳፅን እንቢ አሉ፤ ፊታቸውን ከድንጋይ ይልቅ አጠንክረዋል፤ ይመለሱ ዘንድ እንቢ አሉ።",
    "4": "እኔም፦ የእግዚአብሔርን መንገድና የአምላካቸውን ህግ አላወቁምና እነዚህ በእውነት ድሆችና ሰነፎች ናቸው፤",
    "5": "ወደ ታላላቆቹ እሄዳለሁ እናገራቸውማለሁ፤ የእግዚአብሔርን መንገንድና የአምላካቸውን ህግ ያውቃሉና አልሁ። እነዚህ ግን ቀንበሩን በአንድነት ሰብረዋል፥ እስራቱንም ቆርጠዋል።",
    "6": "ስለዚህ ሃጢአታቸው በዝቶአልና፥ የክዳታቸውም ብዛት ፀንቶአልና ስለዚህ አንበሳ ከዱር ወጥቶ ይሰብራቸዋል፥ የበረሃም ተኩላ ያጠፋቸዋል፥ ነብርም በከተሞቻቸው ላይ ይተጋል፥ ከዚያም የሚወጣ ሁሉ ይነጠቃል።",
    "7": "በእነዚህ ነገሮች ይቅር የምልሽ እንዴት አድርጌ ነው? ልጆችሽ ትተውኛል አማልክትም ባልሆኑ ምለዋል፤ ካጠገብኋቸውም በኋላ አመነዘሩ በጋለሞቶቹም ቤት ተሰበሰቡ።",
    "8": "እንደ ተቀለቡ ፈረሶች ሆኑ፤ እያንዳንዳቸውም ከባልንጀሮቻቸው ሚስቶች ኋላ አሽካኩ።",
    "9": "በውኑ ስለ እነዚህ ነገሮች አልቀስፍምን? ይላል እግዚአብሔር፤ ነፍሴስ እንደዚህ ባለ ህዝብ ላይ አትበቀልምን?",
    "10": "ወደ ቅጥርዋ ወጥታችሁ አፍርሱ፥ ነገር ግን ፈፅማችሁ አታጥፉ፤ ለእግዚአብሔር አይደሉምና ቅርንጫፍዋን ውሰዱ።",
    "11": "የእስራኤል ቤትና የይሁዳ ቤት በእኔ ላይ እጅግ ወንጅለዋል ይላል እግዚአብሔር፡፡",
    "12": "እነርሱም፦ እርሱ አይደለም፥ ክፉ ነገርም አይመጣብንም ሰይፍንና ራብንም አናይም፤ ነቢያትም ነፋስ ይሆናሉ፥",
    "13": "የእግዚአብሔርም ቃል በእነርሱ ዘንድ የለም፥ እንዲህም ይደረግባቸዋል ብለው እግዚአብሔርን ክደዋል።",
    "14": "ስለዚህም የሰራዊት ጌታ እግዚአብሔር እንዲህ ይላል፦ በዚህ ቃል ተናግራችኋልና እነሆ፥ በአፍህ ውስጥ ቃሌን እሳት ይህንም ህዝብ እንጨት አደርጋለሁ፥ ትበላቸውማለች።",
    "15": "የእስራኤል ቤት ሆይ፥ እነሆ፥ ህዝብን ከሩቅ አመጣባችኋለሁ፥ ይላል እግዚአብሔር፤ ሃያል ጥንታዊ ህዝብ ነው፥ ቋንቋቸውንም የማታውቀው የሚናገሩትንም የማታስተውለው ህዝብ ነው።",
    "16": "የፍላፃቸውም ሰገባ እንደ ተከፈተ መቃብር ነው፥ ሁሉም ሃያላን ናቸው።",
    "17": "መከርህንና እንጀራህን ይበላሉ፤ ወንዶችና ሴቶች ልጆችህንም ይበሉአቸዋል፤ በጎችህንና ላሞችህንም ይበላሉ፤ ወይንህንና በለስህንም ይበላሉ፤ የምትታመናቸውን የተመሸጉ ከተሞችን በሰይፍ ይደበድባሉ።",
    "18": "ነገር ግን በዚያ ዘመን፥ ይላል እግዚአብሔር፥ ፈፅሜ አላጠፋችሁም።",
    "19": "እንዲህም ይሆናል፤ እናንተ፦ አምላካችን እግዚአብሔር ይህን ነገር ሁሉ ስለምን አደረገብን? ብትሉ፥ አንተ፦ እንደ ተዋችሁኝ በአገራችሁም ሌሎችን አማልክት እንዳመለካችሁ፥ እንዲሁ ለእናንተ ባልሆነ አገር ለሌሎች ሰዎች ትገዛላችሁ ትላቸዋለህ።",
    "20": "ይህን በያእቆብ ቤት አውሩ፥ በይሁዳም አሰሙ፦",
    "21": "እናንተ ሰነፎች ልበ ቢሶች፥ አይን እያላችሁ የማታዩ፥ ጆሮም እያላችሁ የማትሰሙ ህዝብ ሆይ፥ ይህን ስሙ።",
    "22": "በውኑ እኔን አትፈሩምን? ከፊቴስ አትደነግጡምን? ይላል እግዚአብሔር፤ እንዳያልፍ አሸዋን በዘላለም ትእዛዝ ለባህር ዳርቻ አድርጌአለሁ፤ ሞገዱም ቢናወጥ አያሸንፍም፥ ቢጮህም አያልፍበትም።",
    "23": "ለዚህ ህዝብ ግን የሸፈተና ያመፀ ልብ አላቸው፤ አምፀዋል ሄደውማል።",
    "24": "በልባቸውም፦ የፊተኛውንና የኋለኛውን ዝናብ በጊዜው የሚሰጠውን፥ ለመከርም የተመደቡትን ወራት የሚጠብቅልንን አምላካችንን እግዚአብሔርን እንፍራ አላሉም።",
    "25": "በደላችሁ እነዚህን አስቀርታለች፥ ሃጢአታችሁም መልካምን ነገር ከለከለቻችሁ።",
    "26": "በህዝቤ መካከል ክፉዎች ሰዎች ተገኝተዋል፤ እንደ አጥማጆችም ያደባሉ፥ ወጥመድንም ይዘረጋሉ ሰዎችንም ያጠምዳሉ።",
    "27": "ቀፎ ወፎችን እንደሚሞላ፥ እንዲሁ ቤታቸው ሽንገላን ሞልታለች፤ እንዲሁም ከብረዋል ባለ ጠጎችም ሆነዋል።",
    "28": "ወፍረዋል ሰብተውማል፥ ክፋታቸውንም ያለ ልክ አብዝተዋል፤ የድሃ አደጎች ነገር መልካም እንዲሆን አልተምዋገቱላቸውም፥ የችግረኞችንም ፍርድ አልፈረዱላቸውም።",
    "29": "በውኑ ስለ እነዚህ ነገሮች አልቀስፍምን? ይላል እግዚአብሔር ነፍሴስ እንደዚህ ባለ ህዝብ ላይ አትበቀልምን?",
    "30": "የምታስደንቅና የምታስደነግጥ ነገር በምድር ላይ ሆናለች፤",
    "31": "ነቢያት በሃሰት ትንቢት ይናገራሉ፥ ካህናትም በእነዚህ እጅ ይገዛሉ፥ ህዝቤም እንዲህ ያለውን ነገር ይወድዳሉ፤ በፍፃሜውስ ምን ታደርጋላችሁ?"
}