{
    "1": "እግዚአብሔርም እንደዚህ አለኝ፦ ሙሴና ሳሙኤል በፊቴ ቢቆሙም፥ ልቤ ወደዚህ ህዝብ አይዘነብልም፤ ከፊቴ ጣላቸው፤ ይውጡ።",
    "2": "እርሱም፦ ወዴት እንውጣ ቢሉህ፥ አንተ፦ እግዚአብሔር እንዲህ ይላል፦ ለሞት የሆነ ወደ ሞት፥ ለሰይፍም የሆነ ወደ ሰይፍ፥ ለራብም የሆነ ወደ ራብ፥ ለምርኮም የሆነ ወደ ምርኮ ትላቸዋለህ።",
    "3": "ሰይፍን ለመግደል ውሾችንም ለመጎተት የሰማያትንም ወፎች የምድርንም አራዊት ለመብላትና ለማጥፋት፥ አራቱን አይነት ጥፋት አዝዝባቸዋለሁ፥ ይላል እግዚአብሔር፡፡",
    "4": "የይሁዳም ንጉስ የህዝቅያስ ልጅ ምናሴ በኢየሩሳሌም ስላደረገው ሁሉ በምድር መንግስታት ሁሉ መካከል ለመከራ አሳልፌ እሰጣቸዋለሁ።",
    "5": "ኢየሩሳሌም ሆይ፥ የሚራራልሽ ማን ነው? የሚያዝንልሽስ ማን ነው? ወይስ ስለ ደህንነትሽ ይጠይቅ ዘንድ ፈቀቅ የሚል ማን ነው?",
    "6": "አንቺ እኔን ጥለሻል፥ ይላል እግዚአብሔር፥ ወደ ኋላሽም ተመልሰሻል፤ ስለዚህ እጄን በአንቺ ላይ ዘርግቼ አጥፍቼሻለሁ፤ ከይቅርታ ደክሜአለሁ።",
    "7": "በአገርም ደጆች ውስጥ በመንሽ አበጥሬአቸዋለሁ፤ የወላድ መካን አድርጌአቸዋለሁ፥ ህዝቤንም አጥፍቼአለሁ፤ ከመንገዳቸውም አልተመለሱም።",
    "8": "መበለቶቻቸውም ከባህር አሸዋ ይልቅ በዝተውብኛል፤ በብላቴኖች እናት ላይ በቀትር ጊዜ አጥፊውን አምጥቻለሁ፤ ጣርንና ድንጋጤን በድንገት አምጥቼባታለሁ።",
    "9": "ሰባት የወለደች ደክማለች፥ ነፍስዋንም አውጥታለች፤ ቀን ገና ሳለ ፀሃይዋ ገብታባታለች፤ አፍራለች ተዋርዳማለች፤ የተረፉትንም በጠላቶቻቸው ፊት ለሰይፍ አሳልፌ እሰጣለሁ።",
    "10": "እናቴ ሆይ፥ ወዮልኝ! ለምድር ሁሉ የክርክርና የጥል ሰው የሆንሁትን ወለድሽኝ፤ ለማንም አላበደርሁም፥ ማንም ለእኔ አላበደረም፥ ነገር ግን ሁሉ ይረግመኛል።",
    "11": "እግዚአብሔር እንዲህ አለ፦ በእውነት ለደህንነትህ አፀናሃለሁ፤ በእውነት በመከራና በጭንቅ ጊዜ ጠላትህ እንዲለምንህ አደርገዋለሁ።",
    "12": "በውኑ ብረትን፥ የሰሜንን ብረት፥ ናስንም የሚሰብር አለን?",
    "13": "በዳርቻህ ሁሉ ስላለ ሃጢአትህ ሁሉ ባለጠግነትህንና መዝገብህን ለመበዝበዝ በከንቱ እሰጣለሁ።",
    "14": "የምታቃጥላችሁ እሳት ከቁጣዬ ትነድዳለችና ከጠላቶችህ ጋር ወደማታውቀው ምድር አሳልፍሃለሁ።",
    "15": "አቤቱ፥ አንተ ታውቃለህ፤ አስበኝ ጎብኘኝም የሚያሳድዱኝንም ተበቀላቸው እንጂ አትታገሳቸው፤ ስለ አንተ ስድብን እንደ ታገስሁ እወቅ።",
    "16": "ቃልህ ተገኝቶአል እኔም በልቼዋለሁ አቤቱ፥ የሰራዊት አምላክ ሆይ፥ በስምህ ተጠርቻለሁና ቃልህ ሃሴትና የልብ ደስታ ሆነኝ።",
    "17": "በዋዘኞችና በደስተኞች ጉባኤ አልተቀመጥሁም ቁጣን ሞልተህብኛልና በእጅህ ፊት ለብቻዬ ተቀመጥሁ።",
    "18": "ስለ ምን ህመሜ አዘወተረኝ? ቁስሌስ ስለ ምን የማይፈወስ ሆነ? ስለ ምንስ። አልሽርም አለ? በውኑ እንደ ሃሰተኛ ምንጭ፥ እንዳልታመነች ውሃ ትሆነኛለህን?",
    "19": "ስለዚህ እግዚአብሔር እንዲህ ይላል፦ ብትመለስ እመልስሃለሁ በፊቴም ትቆማለህ፤ የከበረውንም ከተዋረደው ብትለይ እንደ አፌ ትሆናለህ፤ እነርሱ ወደ አንተ ይመለሳሉ፥ አንተ ግን ወደ እነርሱ አትመለስም።",
    "20": "ለዚህም ህዝብ የተመሸገ የናስ ቅጥር አደርግሃለሁ፤ ይዋጉሃል እኔ ግን ለማዳን ከአንተ ጋር ነኝና አያሸንፉህም።",
    "21": "ከክፉ ሰዎችም እጅ እታደግሃለሁ፥ ከጨካኞችም ጡጫ እቤዥሃለሁ።"
}