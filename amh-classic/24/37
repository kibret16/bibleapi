{
    "1": "የባቢሎንም ንጉስ ናቡከደነፆር በይሁዳ ያነገሰው የኢዮስያስ ልጅ ሴዴቅያስ በኢዮአቄም ልጅ በኢኮንያን ፋንታ ነገሰ።",
    "2": "እርሱም ሆነ ባርያዎቹ የአገሩም ህዝብ በነቢዩ በኤርምያስ እጅ የተናገረውን የእግዚአብሔርን ቃል አልሰሙም።",
    "3": "ንጉሱም ሴዴቅያስ፦ ወደ አምላካችን ወደ እግዚአብሔር ስለ እኛ ፀልይ ብሎ የሰሌምያን ልጅ ዮካልንና ካህኑን የመእሴያን ልጅ ሶፎንያስን ወደ ነቢዩ ወደ ኤርምያስ ላከ።",
    "4": "እርሱንም በግዞት ቤት ገና አላገቡትም ነበርና ኤርምያስ በህዝቡ መካከል ይወጣና ይገባ ነበር።",
    "5": "የፈርኦንም ሰራዊት ከግብፅ ወጣ፤ ኢየሩሳሌምንም ከብበዋት የነበሩ ከለዳውያን ይህን ወሬ በሰሙ ጊዜ ከኢየሩሳሌም ተመለሱ።",
    "6": "የእግዚአብሔርም ቃል ወደ ነቢዩ ወደ ኤርምያስ እንዲህ ሲል መጣ፦",
    "7": "የእስራኤል አምላክ እግዚአብሔር እንዲህ ይላል፦ ከእኔ ትጠይቁ ዘንድ የላካችሁን የይሁዳን ንጉስ እንዲህ በሉት፦ እነሆ፥ ሊረዳችሁ የወጣው የፈርኦን ሰራዊት ወደ አገሩ ወደ ግብፅ ይመለሳል።",
    "8": "ከለዳውያንም ተመልሰው ይህችን ከተማ ይዋጉአታል ይይዙአትማል በእሳትም ያቃጥሉአታል።",
    "9": "እግዚአብሔር እንዲህ ይላል፦ አይሄዱምና፦ ከለዳውያን በእርግጥ ከእኛ ዘንድ ይሄዳሉ ብላችሁ ራሳችሁን አታታልሉ።",
    "10": "እናንተም የሚዋጉትን የከለዳውያንን ሰራዊት ሁሉ ብትመቱት ኖሮ፥ ከእነርሱም የተወጉት ብቻ ቢቀሩ ኖሮ፥ ሁሉ እያንዳንዱ በድንኳኑ ተነስቶ ይህችን ከተማ በእሳት ባቃጠሉአት ነበር።",
    "11": "የከለዳውያንም ሰራዊት ከፈርኦን ሰራዊት ፊት የተነሳ ከኢየሩሳሌም በተመለሰ ጊዜ፥",
    "12": "ኤርምያስ በህዝቡ መካከል የርስቱን እድል ፈንታ ከዚያ ይቀበል ዘንድ ወደ ብንያም አገር ሊሄድ ከኢየሩሳሌም ወጣ።",
    "13": "በብንያምም በር በነበረ ጊዜ የሃናንያ ልጅ የሰሌምያ ልጅ የሪያ የተባለ የዘበኞች አለቃ በዚያ ነበረ፤ እርሱም፦ ወደ ከለዳውያን መኮብለልህ ነው ብሎ ነቢዩን ኤርምያስን ያዘው።",
    "14": "ኤርምያስም፦ ሃሰት ነው፤ ወደ ከለዳውያን መኮብለሌ አይደለም አለ፡፡ እርሱ ግን አልሰማውም፥ የሪያም ኤርምያስን ይዞ ወደ አለቆች አመጣው።",
    "15": "አለቆችም ተቆጥተው ኤርምያስን መቱት፥ የፀሃፊውንም የዮናታንን ቤት የግዞት ቤት አድርገውት ነበርና በዚያ አኖሩት።",
    "16": "ኤርምያስም ወደ ጉድጓድ ቤት ወደ ጓዳዎቹ ገባ፤ ኤርምያስም በዚያ ብዙ ቀን ከተቀመጠ በኋላ፥",
    "17": "ንጉሱ ሴዴቅያስ ልኮ አስመጣው፥ ንጉሱም በቤቱ፦ በውኑ ከእግዚአብሔር ዘንድ የሆነ ቃል አለን? ብሎ በቆይታ ጠየቀው። ኤርምያስም፦ አዎን አለ። ደግሞም፦ በባቢሎን ንጉስ እጅ አልፈህ ትሰጣለህ አለ።",
    "18": "ኤርምያስም ደግሞ ንጉሱን ሴዴቅያስን እንዲህ አለው፦ በግዞት ቤት የጣላችሁኝ አንተን ወይስ ባርያዎችህን ወይስ ህዝብህን ምን በድያችሁ ነው?",
    "19": "የባቢሎን ንጉስ በእናንተና በዚህች አገር አይመጣባችሁም ብለው ትንቢት ይናገሩላችሁ የነበሩ ነቢያቶቻችሁ ወዴት አሉ?",
    "20": "ንጉሱ ጌታዬ ሆይ፥ እንድትሰማኝ አሁን እለምንሃለሁ፤ እባክህ፥ ልመናዬ ወደ አንተ ይድረስ፤ በዚያ እንዳልሞት ወደ ፀሃፊው ወደ ዮናታን ቤት አትመልሰኝ።",
    "21": "ንጉሱም ሴዴቅያስ አዘዘ፥ ኤርምያስንም በግዞት ቤት አደባባይ አኖሩት፥ እንጀራም ሁሉ ከከተማ እስኪጠፋ ድረስ እለት እለት አንድ አንድ እንጀራ ከጋጋሪዎች መንገድ ይሰጡት ነበር። እንዲሁም ኤርምያስ በግዞት ቤት አደባባይ ተቀምጦ ነበር።"
}