{
    "1": "ኤርምያስ ገና በግዞት ቤት አደባባይ ታስሮ ሳለ የእግዚአብሔር ቃል ሁለተኛ ጊዜ እንዲህ ሲል መጣለት፦",
    "2": "ስሙ እግዚአብሔር የሆነ፥ ያደረገው እግዚአብሔር፥ ያፀናውም ዘንድ የሰራው እግዚአብሔር እንዲህ ይላል፦",
    "3": "ወደ እኔ ጩህ፥ እኔም እመልስልሃለሁ፤ አንተም የማታውቀውን ታላቅና ሃይለኛ ነገርን አሳይሃለሁ።",
    "4": "የእስራኤል አምላክ እግዚአብሔር ለአፈር ድልድልና ለምሽግ ስለ ፈረሱ ስለዚህች ከተማ ቤቶች፥ ስለ ይሁዳም ነገስታት ቤቶች እንዲህ ይላልና፦",
    "5": "ከለዳውያን ለመዋጋት መጥተዋል፤ ነገር ግን በቁጣዬና በመአቴ በገደልኋቸው ሰዎች ሬሳዎች ሊሞሉአቸው ነው፥ ስለ ክፋታቸው ሁሉ ፊቴን ከዚህች ከተማ ሰውሬአለሁና።",
    "6": "እነሆ፥ ፈውስንና መድሃኒትን አመጣላታለሁ፥ እፈውሳቸውማለሁ፤ የሰላምንና የእውነትን ብዛት እገልጥላቸዋለሁ።",
    "7": "የይሁዳን ምርኮና የእስራኤልንም ምርኮ እመልሳለሁ፥ ቀድሞም እንደ ነበሩ አድርጌ እሰራቸዋለሁ።",
    "8": "እኔንም ከበደሉበት ሃጢአት ሁሉ አነፃቸዋለሁ እኔንም የበደሉኝን ያመፀብኝንም ሃጢአታቸውን ሁሉ ይቅር እላለሁ።",
    "9": "ይህችም ከተማ እኔ የምሰራላቸውን በጎነት ሁሉ በሚሰሙ እኔም ስላመጣሁላቸው በጎነትና ሰላም ሁሉ በሚፈሩና በሚደነግጡ አህዛብ ሁሉ ፊት ለደስታ ስም ለምስጋናም ለክብርም ትሆናለች።",
    "10": "እግዚአብሔር እንዲህ ይላል፦ እናንተ፦ ያለ ሰውና ያለ እንስሳ ያለች ባድማ ናት በምትሉአት በዚህች ስፍራ፥ የሚቀመጥባቸው በሌላ፥ ያለ ሰውና ያለ እንስሳ ባድማ በሆኑ በይሁዳ ከተሞችና በኢየሩሳሌም አደባባይ፥",
    "11": "የሃሴት ድምፅና የደስታ ድምፅ፥ የወንድ ሙሽራ ድምፅና የሴት ሙሽራ ድምፅ፦ እግዚአብሔር ቸር ነውና፥ ምህረቱም ለዘላለም ነውና የሰራዊትን ጌታ እግዚአብሔርን አመስግኑ የሚሉ ድምፅ፥ ወደ እግዚአብሔርም ቤት የምስጋናን መስዋእት የሚያመጡት ድምፅ እንደ ገና ይሰማል። የምድርን ምርኮ ቀድሞ እንደ ነበረ አድርጌ እመልሳለሁና፥ ይላል እግዚአብሔር፡፡",
    "12": "የሰራዊት ጌታ እግዚአብሔር እንዲህ ይላል፦ ባድማ ሆኖ፥ ያለ ሰውና ያለ እንስሳ ባለው በዚህ ስፍራ በከተሞችም ሁሉ መንጎቻቸውን የሚያሳርፉት የእረኞች መኖሪያ ይሆናል።",
    "13": "በደጋው ላይ ባሉ ከተሞች በቆላውም ባሉ ከተሞች በደቡብም ባሉ ከተሞች፥ በብንያምም አገር በኢየሩሳሌምም ዙሪያ ባሉ ስፍራዎች፥ በይሁዳም ከተሞች መንጎቹ በተቆጣጣሪው እጅ እንደ ገና ያልፋሉ፥ ይላል እግዚአብሔር፡፡",
    "14": "እነሆ፥ ስለ እስራኤል ቤትና ስለ ይሁዳ ቤት የተናገርሁትን መልካም ቃል የምፈፅምበት ዘመን ይመጣል፥ ይላል እግዚአብሔር፡፡",
    "15": "በዚያም ዘመን በዚያም ጊዜ ለዳዊት የፅድቅን ቁጥቋጥ አበቅልለታለሁ፤ እርሱም ፍርድንና ፅድቅን በምድር ያደርጋል።",
    "16": "በዚያም ዘመን ይሁዳ ይድናል ኢየሩሳሌምም ተዘልላ ትቀመጣለች፤ የምትጠራበትም ስም፦ እግዚአብሔር ፅድቃችን ተብሎ ነው።",
    "17": "እግዚአብሔር እንዲህ ይላልና፦ በእስራኤል ቤት ዙፋን ላይ የሚቀመጥ ሰው ከዳዊት ዘንድ አይታጣም፤",
    "18": "የሚቃጠለውንም መስዋእት የሚያቀርብ የእህሉንም ቁርባን የሚያቃጥል ሁልጊዜም የሚሰዋ ሰው ከሌዋውያን ካህናት ዘንድ በእኔ ፊት አይታጣም።",
    "19": "የእግዚአብሔርም ቃል ወደ ኤርምያስ እንዲህ ሲል መጣ፦",
    "20": "እግዚአብሔር እንዲህ ይላል፦ ቀንና ሌሊት በወራቱ እንዳይሆን የቀን ቃል ኪዳኔንና የሌሊት ቃል ኪዳኔን ማፍረስ ብትችሉ፥",
    "21": "በዙፋኑ ላይ የሚነግስ ልጅ እንዳይሆንለት ከባሪዬ ከዳዊት ጋር፥ ከአገልጋዮቼም ከሌዋውያን ካህናት ጋር ያለው ቃል ኪዳኔ ደግሞ ይፈርሳል።",
    "22": "የሰማይን ሰራዊት መቁጠር የባህርንም አሸዋ መስፈር እንደማይቻል፥ እንዲሁ የባርያዬን የዳዊትን ዘርና የሚያገለግሉኝን ሌዋውያንን አበዛለሁ።",
    "23": "የእግዚአብሔር ቃል ወደ ኤርምያስ እንዲህ ሲል መጣ፦",
    "24": "ይህ ህዝብ፦ እግዚአብሔር የመረጣቸውን ሁለቱን ወገን ጥሎአቸዋል ያለውን ነገር አትመለከትምን? እንዲሁ በፊታቸው ከእንግዲህ ወዲህ ህዝብ እንዳይሆን ህዝቤን አቃልለዋል።",
    "25": "እግዚአብሔር እንዲህ ይላል፦ የቀንና የሌሊት ቃል ኪዳኔን የሰማይንና የምድርንም ስርአት ያላፀናሁ እንደሆነ፥",
    "26": "እኔም ደግሞ በአብርሃምና በይስሃቅ በያእቆብም ዘር ላይ ገዦች ይሆኑ ዘንድ ከዘሩ እንዳልወስድ፥ የያእቆብንና የባርያዬን የዳዊትን ዘር እጥላለሁ፤ ምርኮአቸውን እመልሳለሁና፥ እምራቸውማለሁና።"
}