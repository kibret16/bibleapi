{
    "1": "በይሁዳ ንጉስ በኢዮስያስ ልጅ በኢዮአቄም በአራተኛው አመት፥ በባቢሎን ንጉስ በናቡከደነፆር በመጀመሪያው አመት፥ ስለ ይሁዳ ህዝብ ሁሉ ወደ ኤርምያስ የመጣው ቃል ይህ ነው።",
    "2": "ይህንም ቃል ነቢዩ ኤርምያስ ለይሁዳ ህዝብ ሁሉና በኢየሩሳሌም ለተቀመጡ ሁሉ እንዲህ ሲል ተናገረው፦",
    "3": "ከይሁዳ ንጉስ ከአሞፅ ልጅ ከኢዮስያስ ከአስራ ሶስተኛው አመት ጀምሮ እስከ ዛሬ ድረስ ባሉት በእነዚህ በሃያ ሶስቱ አመታት፥ የእግዚአብሔር ቃል ወደ እኔ መጣ፥ እኔም ማልጄ ተነስቼ ተናገርኋችሁ፤ ነገር ግን አልሰማችሁም።",
    "4": "እግዚአብሔርም ማልዶ ተነስቶ ባርያዎቹን ነቢያትን ወደ እናንተ ላከ፤ እናንተም አላደመጣችሁም ጆሮአችሁንም አላዘነበላችሁም።",
    "5": "እርሱም፦ ሁላችሁ እናንተ ከክፉ መንገዳችሁና ከስራችሁ ክፋት ተመለሱ፤ እግዚአብሔርም ከዘላለም ወደ ዘላለም ለእናንተና ለአባቶቻችሁ በሰጣችሁ ምድር ተቀመጡ።",
    "6": "ታመልኩአቸውም ትሰግዱላቸውም ዘንድ ሌሎችን አማልክት አትከተሉ፥ ክፉም እንዳላደርግባችሁ በእጃችሁ ስራ አታስቆጡኝ አለ።",
    "7": "ለእናንተ ጉዳት እንዲሆን በእጃችሁ ስራ ታስቆጡኝ ዘንድ አልሰማችሁኝም፥ ይላል እግዚአብሔር፡፡",
    "8": "ስለዚህ የሰራዊት ጌታ እግዚአብሔር እንዲህ ይላል፦ ቃሌን አልሰማችሁምና",
    "9": "እነሆ፥ ልኬ የሰሜንን ወገኖች ሁሉ ባርያዬንም የባቢሎንን ንጉስ ናብከደነኦርን እወስዳለሁ፥ በዚህችም ምድር በሚቀመጡባትም ሰዎች በዙሪያዋም ባሉ በእነዚህ አህዛብ ሁሉ ላይ አመጣቸዋለሁ፤ ፈፅሜም አጠፋቸዋለሁ፥ ለመደነቂያና ለማፍዋጫም ለዘላለምም ባድማ አደርጋቸዋለሁ።",
    "10": "ከእነርሱም የእልልታን ድምፅና የደስታን ድምፅ፥ የወንድ ሙሽራን ድምፅና የሴት ሙሽራን ድምፅ፥ የወፍጮንም ድምፅ የመብራትንም ብርሃን አስቀራለሁ።",
    "11": "ይህችም ምድር ሁሉ ባድማና መደነቂያ ትሆናለች፤ እነዚህም አህዛብ ለባቢሎን ንጉስ ሰባ አመት ይገዛሉ።",
    "12": "ሰባው አመትም በተፈፀመ ጊዜ፥ የባቢሎንን ንጉስና ያንን ህዝብ ስለ ሃጢአታቸው እቀጣለሁ፥ ይላል እግዚአብሔር፥ የከለዳውያንንም ምድር ለዘላለም ባድማ አደርጋታለሁ።",
    "13": "በእርስዋም ላይ የተናገርሁትን ቃሌን ሁሉ፥ ማለት ኤርምያስ በአህዛብ ሁሉ ላይ ትንቢት የተናገረውን በዚህች መፅሃፍ የተፃፈውን ሁሉ፥ በዚያች ምድር አመጣለሁ።",
    "14": "ብዙ አህዛብና ታላላቆች ነገስታት እነርሱን ያስገዙአቸዋል፤ እኔም እንደ አደራረጋቸውና እንደ እጃቸው ስራ እከፍላቸዋለሁ።",
    "15": "የእስራኤል አምላክ እግዚአብሔር እንዲህ ይለኛል፦ የዚህን ቁጣ የወይን ጠጅ ፅዋ ከእጄ ውሰድ አንተንም የምሰድድባቸውን አህዛብን ሁሉ አጠጣቸው።",
    "16": "ከምሰድድባቸውም ሰይፍ የተነሳ ይጠጣሉ ይወላገዱማል ያብዳሉም።",
    "17": "ከእግዚአብሔርም እጅ ፅዋውን ወሰድሁ፥ እግዚአብሔርም እኔን የሰደደባቸውን አህዛብ ሁሉ አጠጣኋቸው።",
    "18": "ዛሬ እንደ ሆነው ሁሉ ባድማና መደነቂያ ማፍዋጫም እርግማንም አደርጋቸው ዘንድ ኢየሩሳሌምንና የይሁዳን ከተሞች ነገስታትዋንም አለቆችዋንም አጠጣኋቸው።",
    "19": "የግብፅንም ንጉስ ፈርኦንን ባርያዎቹንም አለቆቹንም ህዝቡንም ሁሉ፥",
    "20": "የተደባለቀውንም ህዝብ ሁሉ፥ የኦፅ ምድር ነገስታትንም ሁሉ፥ የፍልስጥኤም ምድር ነገስታትንም ሁሉ አስቀሎናንም ጋዛንም አቃሮንንም የአዞጦንንም ቅሬታ፥",
    "21": "ኤዶምያስንም፥ ሞአብንም፥ የአሞንም ልጆች፥",
    "22": "የጤሮስን ነገስታትም ሁሉ፥ የሲዶናን ነገስታት ሁሉ፥ በባህር ማዶ ያለች የደሴት ነገስታትንም፥",
    "23": "ድዳንንም፥ ቴማንንም፥ ቡዝንም፥ ጠጉራቸውንም የሚቆርጡትን ሁሉ፥",
    "24": "የአረብ ነገስታትንም ሁሉ፥ በምድረ በዳ የሚቀመጡ የድብልቅ ህዝብ ነገስታትንም ሁሉ፥",
    "25": "የዘምሪ ነገስታትንም ሁሉ፥ የኤላም ነገስታትንም ሁሉ፥",
    "26": "የሜዶን ነገስታትንም ሁሉ፥ የቀረቡና የራቁ፥ አንዱ ከሌላው ጋር ያሉ የሰሜን ነገስታትንም ሁሉ፥ በምድር ፊት ላይ ያሉ የአለም መንግስታትንም ሁሉ አጠጣኋቸው፤ የሼሻክም ንጉስ ከእነርሱ በኋላ ይጠጣል።",
    "27": "አንተም፦ የእስራኤል አምላክ የሰራዊት ጌታ እግዚአብሔር እንዲህ ይላል፦ በመካከላችሁ ከምሰድደው ሰይፍ የተነሳ ጠጡ፥ ስከሩም፥ አስታውኩም ውደቁም፥ ከእንግዲህም ወዲህ አትነሱም በላቸው።",
    "28": "ይጠጡም ዘንድ ፅዋውን ከእጅህ ለመቀበል እንቢ ቢሉ፦ የሰራዊት ጌታ እግዚአብሔር እንዲህ ይላል፦ ፈፅማችሁ ትጠጣላችሁ በላቸው።",
    "29": "እነሆ፥ ስሜ የተጠራባትን ከተማ አስጨንቃት ዘንድ እጀምራለሁ፤ በውኑ እናንተ ያልተቀጣችሁ ትሆናላችሁን? በምድር በሚኖሩ ሁሉ ላይ ሰይፍን እጠራለሁና ያለ ቅጣት አትቀሩም፥ ይላል የሰራዊት ጌታ እግዚአብሔር፡፡",
    "30": "ስለዚህ ይህን ቃል ሁሉ ትንቢት ትናገርባቸዋለህ፥ እንዲህም ትላቸዋለህ፦ እግዚአብሔር በላይ ሆኖ ይጮሃል፥ በቅዱስ ማደሪያውም ሆኖ ድምፁን ያሰማል፤ በበረቱ ላይ እጅግ ይጮሃል፥ ወይንም እንደሚጠምቁ በምድር በሚኖሩ ሁሉ ላይ ይጮሃል።",
    "31": "እግዚአብሔር ከአህዛብ ጋር ክርክር አለውና ድምፅ እስከ ምድር ዳርቻ ድረስ ይደርሳል፤ ከስጋ ለባሽ ሁሉ ጋር ይፋረዳል፥ ሃጢአተኞችንም ለሰይፍ አሳልፎ ይሰጣል፥ ይላል እግዚአብሔር፡፡",
    "32": "የሰራዊት ጌታ እግዚአብሔር እንዲህ ይላል፦ እነሆ፥ ክፉ ነገር ከህዝብ ወደ ህዝብ ይወጣል፥ ፅኑም አውሎ ነፍስ ከምድር ዳርቻ ይነሳል።",
    "33": "በዚያም ቀን የእግዚአብሔር ግዳዩች ከምድር ዳር ጀምሮ እስከ ምድር ዳር ድረስ ይሆናሉ፤ አይለቀስላቸውም፤ በምድር ላይ እንደ ጉድፍ ይሆናሉ እንጂ አይከማቹም አይቀበሩምም።",
    "34": "ትታረዱና ትበተኑ ዘንድ ቀናችሁ ደርሶአልና፥ እንደ ተወደደም የሸክላ እቃ ትወድቃላችሁና እናንተ እረኞች፥ አልቅሱ ጩሁም፤ እናንተ የመንጋ አውራዎች፥ በአመድ ውስጥ ተንከባለሉ።",
    "35": "ሽሽትም ከእረኞች ማምለጥም ከመንጋ አውራዎች ይጠፋል።",
    "36": "እግዚአብሔር ማሰማርያቸውን አጥፍቶአልና የእረኞች ጩኸት ድምፅ የመንጋ አውራዎችም ልቅሶ ሆኖአል።",
    "37": "ከእግዚአብሔር ፅኑ ቁጣ የተነሳ የሰላም በረት ፈርሶአል።",
    "38": "እንደ አንበሳ መደቡን ለቅቆአል፤ ከአስጨናቂውም ሰይፍና ከፅኑ ቁጣው የተነሳ ምድራቸው ባድማ ሆናለችና።"
}