{
    "1": "ከእግዚአብሔር ዘንድ ወደ ኤርምያስ የመጣ ቃል ይህ ነው።",
    "2": "ይህም የሆነው ንጉሱ ሴዴቅያስ፦ የባቢሎን ንጉስ ናቡከደነፆር ይወጋናልና ስለ እኛ፥ እባክህ፥ እግዚአብሔርን ጠይቅ፤ ከእኛም ይመለስ ዘንድ ምናልባት እግዚአብሔር ከእኛ ጋር እንደ ተአምራቱ ሁሉ ያደርግ ይሆናል ብሎ የመልክያን ልጅ ጳስኮርንና ካህኑን የመእሴያን ልጅ ሶፎንያስ ወደ ኤርምያስ በላከ ጊዜ ነው።",
    "3": "ኤርምያስም እንዲህ አላቸው፦ ሴዴቅያስን እንዲህ በሉት፦",
    "4": "የእስራኤል አምላክ እግዚአብሔር እንዲህ ይላል፦ እነሆ፥ የባቢሎንን ንጉስ በቅጥርም ውጭ የከበቡአችሁን ከለዳውያንን የምትወጉበትን በእጃችሁ ያለውን እቃ ጦራችሁን እመልሰዋለሁ፥ እነዚያንም ወደዚህች ከተማ ውስጥ እሰበስባቸዋለሁ።",
    "5": "እኔም በተዘረጋች እጅና በብርቱ ክንድ፥ በቁጣና በመአት በታላቅም መቅሰፍት እወጋችኋለሁ።",
    "6": "በዚህችም ከተማ የሚኖሩትን ሁሉ ሰዎችንና እንስሶችን እመታለሁ፥ በፅኑም ቸነፈር ይሞታሉ።",
    "7": "ከዚህ በኋላ፥ ይላል እግዚአብሔር፥ የይሁዳን ንጉስ ሴዴቅያስን ከቸነፈርና ከሰይፍ ከራብም በዚህች ከተማ የቀሩትንም ባሪዎቹንና ህዝቡን በባቢሎን ንጉስ በናቡከደነፆር እጅ በጠላቶቻቸውና ነፍሳቸውንም በሚሹት እጅ አሳልፌ እሰጣቸዋለሁ፤ እርሱም በሰይፍ ስለት ይመታቸዋል፤ አያዝንላቸውም፥ አይራራላቸውም፥ አይምራቸውም።",
    "8": "ለዚህም ህዝብ እንዲህ በል፦ እግዚአብሔር እንዲህ ይላል፦ እነሆ፥ በፊታችሁ የህይወትን መንገድና የሞትን መንገድ አድርጌአለሁ።",
    "9": "በዚህች ከተማ ውስጥ የሚዘገይ በሰይፍና በራብ በቸነፈርም ይሞታል፤ ወጥቶ ወደ ከበቡአችሁ ወደ ከለዳውያን የሚገባ ግን በህይወት ይኖራል፥ ነፍሱም ምርኮ ትሆንለታለች።",
    "10": "ለመልካም ሳይሆን ለክፋ ፊቴን በዚህች ከተማ ላይ አድርጌአለሁና፤ ለባቢሎን ንጉስ እጅ ትሰጣለች፥ እርሱም በእሳት ያቃጥላታል።",
    "11": "የይሁዳ ንጉስ ቤት ሆይ፥ የእግዚአብሔርን ቃል ስሙ።",
    "12": "የዳዊት ቤት ሆይ፥ እግዚአብሔር እንዲህ ይላል፦ ስለ ስራችሁ ክፋት ቁጣዬ እንደ እሳት እንዳይወጣና ማንም ሳያጠፋው እንዳይነድድ፥ በማለዳ ፍርድን አድርጉ የተበዘበዘውንም ከአስጨናቂው እጅ አድኑ።",
    "13": "እነሆ፥ በሸለቆው ውስጥ በሜዳ ላይም ባለው አምባ የምትቀመጪ ሆይ፥ እኔ በአንቺ ላይ ነኝ፤ እናንተም፦ በእኛ ላይ የሚወርድ ወይም ወደ መኖሪያችን የሚገባ ማን ነው? የምትሉ ሆይ፥ እኔ በእናንተ ላይ ነኝ፤",
    "14": "እንደ ስራችሁም ፍሬ እቀጣችኋለሁ፤ በዱርዋም ውስጥ እሳትን አነድዳለሁ፥ በዙሪያዋም ያለውን ሁሉ ይበላል።"
}