{
    "1": "በዚያን ዘመን፥ ይላል እግዚአብሔር፥ ለእስራኤል ወገኖች ሁሉ አምላክ እሆናቸዋለሁ እነርሱም ህዝብ ይሆኑኛል።",
    "2": "እግዚአብሔር እንዲህ ይላል፦ እስራኤል ማረፊያ ሊሻ በሄደ ጊዜ ከሰይፍ የተረፈው ህዝብ በምድረ በዳ ሞገስ አገኘ።",
    "3": "እግዚአብሔርም ከሩቅ ተገለጠልኝ እንዲህም አለኝ፦ በዘላለም ፍቅር ወድጄሻለሁ ስለዚህ በቸርነት ሳብሁሽ።",
    "4": "የእስራኤል ድንግል ሆይ፥ እንደ ገና እሰራሻለሁ አንቺም ትሰሪያለሽ፤ እንደ ገናም ከበሮሽን አንስተሽ ከዘፋኞች ጋር ወደ ዘፈን ትወጫለሽ።",
    "5": "እንደ ገናም በሰማርያ ተራሮች ላይ የወይን ቦታዎችን ትተክሊአለሽ፤ አትክልተኞች ይተክላሉ በፍሬውም ደስ ይላቸዋል።",
    "6": "በኤፍሬምም ተራሮች ላይ ያሉ ጠባቆች፦ ተነሱ፥ ወደ ፅዮን ወደ አምላካችን ወደ እግዚአብሔር እንውጣ ብለው የሚጮሁበት ቀን ይመጣልና።",
    "7": "እግዚአብሔር እንዲህ ይላልና፦ ስለ ያእቆብ ደስ ይበላችሁ ስለ አህዛብም አለቆች እልል በሉ፤ አውሩ፥ አመስግኑ፦ እግዚአብሔር ህዝቡን የእስራኤልን ቅሬታ አድኖአል በሉ።",
    "8": "እነሆ፥ ከሰሜን አገር አመጣቸዋለሁ፥ ከምድርም ዳርቻ እሰበስባቸዋለሁ፥ በመካከላቸውም እውሩና አንካሳው ያረገዘችና የወለደችም በአንድነት ታላቅ ጉባኤ ሆነው ወደዚህ ይመለሳሉ።",
    "9": "በልቅሶ ወጡ እኔም በማፅናናት አመጣቸዋለሁ፤ በወንዝ ዳር በቅን መንገድ አስኬዳቸዋለሁ፥ በእርሱም አይሰናከሉም፤ እኔ ለእስራኤል አባት ነኝና፥ ኤፍሬምም በኩሬ ነውና።",
    "10": "አህዛብ ሆይ፥ የእግዚአብሔርን ቃል ስሙ፥ በሩቅም ላሉ ደሴቶች አውሩና፦ እስራኤልን የበተነ እርሱ ይሰበስበዋል፥ እረኛም መንጋውን እንደሚጠብቅ ይጠብቀዋል በሉ።",
    "11": "እግዚአብሔር ያእቆብን ተቤዥቶታል፥ ከበረቱበትም እጅ አድኖታል።",
    "12": "ይመጣሉ በፅዮንም ተራራ እልል ይላሉ፤ ወደ እግዚአብሔርም በጎነት፥ ወደ እህልና ወደ ወይን ጠጅ ወደ ዘይትም፥ ወደ በጎችና ወደ ላሞች ይሰበሰባሉ፤ ነፍሳቸውም እንደ ረካች ገነት ትሆናለች፥ ከእንግዲህም ወዲህ አያዝኑም።",
    "13": "በዚያን ጊዜም ድንግሊቱ በዘፈን ደስ ይላታል፥ ጎበዛዝቱና ሽማግሌዎቹም በአንድ ላይ ደስ ይላቸዋል፤ ልቅሶአቸውንም ወደ ደስታ እመልሳለሁ፥ አፅናናቸውማለሁ፥ ከህዘናቸውም ደስ አሰኛቸዋለሁ።",
    "14": "የካህናቱንም ነፍስ በብዛት አረካታለሁ ህዝቤም በጎነቴን ይጠግባል።",
    "15": "እግዚአብሔር እንዲህ ይላል፦ የዋይታና የመራራ ልቅሶ ድምፅ በራማ ተሰማ፤ ራሄል ስለ ልጆችዋ አለቀሰች፤ የሉምና ስለ ልጆችዋ መፅናናትን እንቢ አለች።",
    "16": "እግዚአብሔር እንዲህ ይላል፦ ድምፅሽን ከልቅሶ አይንሽንም ከእንባ ከልክዪ፤ ለስራሽ ዋጋ ይሆናልና፥ ከጠላትም ምድር ይመለሳሉ።",
    "17": "ለፍፃሜሽም ተስፋ አለ፥ ይላል እግዚአብሔር፥ ልጆችሽም ወደ ዳርቻቸው ይመለሳሉ።",
    "18": "ኤፍሬም፦ ቀጣኸኝ እኔም እንዳልተገራ ወይፈን ተቀጣሁ፤ አንተ እግዚአብሔር አምላኬ ነህና መልሰኝ እኔም እመለሳለሁ።",
    "19": "ከተመለስሁ በኋላ ተፀፀትሁ፥ ከተገሰፅሁም በኋላ ጭኔን ፀፋሁ፤ የብላቴንነቴንም ስድብ ተሸክሜአለሁና አፈርሁ፥ ተዋረድሁም ብሎ ሲያለቅስ ሰማሁ።",
    "20": "በእውነት ኤፍሬም ለእኔ የከበረ ልጅ ነውን? ወይስ የተወደደ ህፃን ነውን? በእርሱ ላይ በተናገርሁ ቁጥር አስበዋለሁ፤ ስለዚህ አንጀቴ ታወከችለት ርህራሄም እራራለታለሁ፥ ይላል እግዚአብሔር፡፡",
    "21": "ለራስሽ የመንገድ ምልክት አድርጊ፥ መንገድንም የሚመሩ አምዶችን ትከዪ፥ ልብሽንም ወደ ሄድሽበት መንገድ ወደ ጥርጊያው አቅኚ፤ አንቺ የእስራኤል ድንግል ሆይ፥ ተመለሺ፥ ወደ እነዚህም ወደ ከተሞችሽ ተመለሺ።",
    "22": "አንቺ ከዳተኛ ልጅ ሆይ፥ እስከ መቼ ትቅበዘበዣለሽ? እግዚአብሔር በምድር ላይ አዲስ ነገር ፈጥሮአልና ሴት ወንድን ትከብባለች።",
    "23": "የእስራኤል አምላክ የሰርዊት ጌታ እግዚአብሔር እንዲህ ይላል፦ ምርኮአቸውን በመለስሁ ጊዜ በይሁዳ አገር በከተሞችዋ፦ የፅድቅ ማደሪያ ሆይ፥ የቅድስና ተራራ ሆይ፥ እግዚአብሔር ይባርክህ የሚልን ነገር እንደ ገና ይናገራሉ።",
    "24": "በይሁዳ ከተሞችና በአገሩ ሁሉ ከገበሬዎችና መንጋን ይዘው ከሚዞሩ ጋር የሚኖሩ ሰዎች ይገኛሉ።",
    "25": "የደከመችውን ነፍስ አርክቻለሁና፥ ያዘነችውንም ነፍስ ሁሉ አጥግቤአለሁና።",
    "26": "ከዚህም በኋላ ነቃሁ ተመለከትሁም፥ እንቅልፌም ጣፋጭ ሆነልኝ።",
    "27": "የእስራኤልን ቤትና የይሁዳን ቤት በሰው ዘርና በእንስሳ ዘር የምዘራበት ዘመን፥ እነሆ፥ ይመጣል፥ ይላል እግዚአብሔር፡፡",
    "28": "እንዲህም ይሆናል፤ አፈርሳቸውና ክፉ አድርግባቸው ዘንድ እንደ ተጋሁባቸው፥ እንዲሁ እሰራቸውና እተክላቸው ዘንድ እተጋለሁ፥ ይላል እግዚአብሔር፡፡",
    "29": "በዚያ ዘመን ሰው ዳግመኛ እንዲህ አይልም፦ አባቶች ጨርቋ የወይን ፍሬ በሉ፥ የልጆችም ጥርሶች ጠረሱ፤",
    "30": "ነገር ግን ሰው ሁሉ በገዛ በደሉ ይሞታል፤ መራራውን የወይን ፍሬ የሚበላ ሁሉ ጥርሶቹ ይጠርሳሉ።",
    "31": "እነሆ፥ ከእስራኤል ቤትና ከይሁዳ ቤት ጋር አዲስ ቃል ኪዳን የምገባበት ወራት ይመጣል፥ ይላል እግዚአብሔር፤",
    "32": "ከግብፅ አገር አወጣቸው ዘንድ እጃቸውን በያዝሁበት ቀን ከአባቶቻቸው ጋር እንደ ገባሁት ያለ ቃል ኪዳን አይደለም፤ እነርሱ በኪዳኔ አልፀኑምና፥ እኔም ቸል አልኋቸው፥ ይላል እግዚአብሔር፡፡",
    "33": "ከእነዚያ ወራት በኋላ ከእስራኤል ቤት ጋር የምገባው ቃል ኪዳን ይህ ነውና፥ ይላል እግዚአብሔር፤ ህጌን በልቡናቸው አኖራለሁ፥ በልባቸውም እፅፈዋለሁ፤ እኔም አምላክ እሆናቸዋለሁ እነርሱም ህዝብ ይሆኑኛል።",
    "34": "እያንዳንዱ ሰው ባልንጀራውን፥ እያንዳንዱም ወንድሙን፦ እግዚአብሔርን እወቅ ብሎ አያስተምርም፤ ከታናሹ ጀምሮ እስከ ታላቁ ድረስ ሁሉ ያውቁኛልና፥ ይላል እግዚአብሔር፡፡ በደላቸውን እምራቸዋለሁና፥ ሃጢአታቸውንም ከእንግዲህ ወዲህ አላስብምና።",
    "35": "ስሙ የሰራዊት ጌታ የሚባል፥ ፀሃይን በቀን የጨረቃንና የከዋክብትን ስርአት በሌሊት ብርሃን አድርጎ የሚሰጥ፥ እንዲተምሙም የባህርን ሞገዶች የሚያናውጥ እግዚአብሔር እንዲህ ይላል፦",
    "36": "ይህ ህግ ከፊቴ ቢወገድ፥ ይላል እግዚአብሔር፥ በዚያን ጊዜ ደግሞ የእስራኤል ዘር በፊቴ ህዝብ እንዳይሆን ለዘላለም ይቀራል።",
    "37": "እግዚአብሔር እንዲህ ይላል፦ ሰማይ በላይ ቢከነዳ፥ የምድርም መሰረት በታች ቢመረመር፥ በዚያን ጊዜ ስላደረጉት ነገር ሁሉ የእስራኤልን ዘር ሁሉ እጥላለሁ፥ ይላል እግዚአብሔር፡፡",
    "38": "ከሃናንኤል ግንብ ጀምሮ እስከ ማእዘኑ በር ድረስ ከተማ ለእግዚአብሔር የሚሰራበት ዘመን፥ እነሆ፥ ይመጣል፥ ይላል እግዚአብሔር፡፡",
    "39": "የተለካበትም ገመድ ወደ ጋሬብ ኮረብታ በቀጥታ ወደ ፊት ይሄዳል፥ ወደ ጎአም ይዞራል።",
    "40": "የሬሳም ሸለቆ ሁሉ የአመድም እርሻ ሁሉ እስከ ቄድሮን ወንዝ ድረስ በምስራቅ በኩል እስካለው እስከ ፈረሰ በር ማእዘን ድረስ ለእግዚአብሔር የተቀደሰ ይሆናል፤ ከእንግዲህም ወዲህ ለዘላለም አይነቀልም አይፈርስምም።"
}