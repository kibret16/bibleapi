{
    "1": "ስለ አሞን ልጆች፤ እግዚአብሔር እንዲህ ይላል፦ ለእስራኤል ልጆች የሉትምን? ወይስ ወራሽ የለውምን? ስለ ምን ሚልኮም ጋድን ወረሰ? ህዝቡስ በከተሞቹ ላይ ስለ ምን ተቀመጠ?",
    "2": "ስለዚህ፥ እነሆ፥ በአሞን ልጆች ከተማ በረባት ላይ የሰልፍ ውካታን የማሰማበት ዘመን ይመጣል፥ ይላል እግዚአብሔር የፍርስራሽ ክምርም ትሆናለች፥ ሴቶች ልጆችዋም በእሳት ይቃጠላሉ፥ እስራኤልም የወረሱትን ይወርሳል፥ ይላል እግዚአብሔር፡፡",
    "3": "ሃሴቦን ሆይ፥ ጋይ ፈርሳለችና አልቅሺላት፤ እናንተም የረባት ሴቶች ልጆች ሆይ፥ ሚልኮም ካህናቱና አለቆቹም በአንድነት ይማረካሉና ጩሁ፥ ማቅም ታጠቁ፥ አልቅሱም፥ በቅጥሮችም መካከል ተርዋርዋጡ።",
    "4": "ማን ይመጣብኛል ብለሽ በመዝገብሽ የታመንሽ አንቺ ከዳተኛ ልጅ ሆይ፥ በሸለቆችሽ፥ ውሃ በሚያረካቸው ሸለቆችሽ፥ ስለ ምን ትመኪያለሽ?",
    "5": "እነሆ፥ በዙሪያሽ ካሉት ሁሉ ዘንድ ፍርሃትን አመጣብሻለሁ፥ ይላል የሰራዊት ጌታ እግዚአብሔር፤ እያንዳንዳችሁም በፊታችሁ ወዳለው ስፍራ ትሰደዳላችሁ፥ የሚሸሹትንም የሚሰበስብ የለም።",
    "6": "ነገር ግን ከዚያ በኋላ የአሞንን ልጆች ምርኮ እመልሳለሁ፥ ይላል እግዚአብሔር፡፡",
    "7": "ስለ ኤዶምያስ፤ የሰራዊት ጌታ እግዚአብሔር እንዲህ ይላል፦ በውኑ በቴማን ጥበብ የለምን? ከብልሃተኞችስ ምክር ጠፍቶአልን?",
    "8": "ጥበባቸውስ አልቆአልን? እናንተ በድዳን የምትኖሩ ሆይ፥ የኤሳውን ጥፋት፥ የምጎበኝበትን ጊዜ፥ አመጣበታለሁና ሽሹ፥ ወደ ኋላ ተመለሱ፥ በጥልቅም ውስጥ ተቀመጡ።",
    "9": "ወይን ለቃሚዎች ቢመጡብህ፥ ቃርሚያውን አይተውልህምን? ሌቦችስ በሌሊት ቢመጡ፥ የሚያጠፉት እስኪበቃቸው ድረስ አይደለምን?",
    "10": "እኔ ግን ኤሳውን አራቆትሁት፥ የተሸሸጉትንም ስፍራዎች ገለጥሁ፥ ይሸሸግም ዘንድ አይችልም፤ ዘሩም ወንድሞቹም ጎረቤቶቹም ጠፍተዋል እርሱም የለም።",
    "11": "ድሃ አደጎችህን ተው፥ እኔም በህይወት አኖራቸዋለሁ፤ መበለቶችህም በእኔ ይታመኑ።",
    "12": "እግዚአብሔር እንዲህ ይላልና፦ እነሆ፥ ፅዋውን ያልተገባቸው ሰዎች ጠጥተውታል፤ አንተም ሳትቀጣ ትቀራለህን? በእርግጥ ትጠጣለህ እንጂ ያለ ቅጣት አትቀርም።",
    "13": "ባሶራ መደነቂያና መሰደቢያ መረገሚያም እንድትሆን በራሴ ምያለሁ፥ ይላል እግዚአብሔር፤ ከተሞችዋም ሁሉ ለዘላለም ባድማ ይሆናሉ።",
    "14": "ከእግዚአብሔር ዘንድ ወሬ ሰምቻለሁ በአህዛብም መካከል፦ ተሰብሰቡ፥ በእርስዋም ላይ ኑ ለሰልፍም ተነሱ የሚል መልእክተኛ ተልኮአል።",
    "15": "እነሆ፥ በአህዛብ ዘንድ የተጠቃህ፥ በሰዎችም ዘንድ የተናቅህ አድርጌሃለሁ።",
    "16": "በአለት ንቃቃት ውስጥ የምትቀመጥ፥ የተራራውን ከፍታ የምትይዝ ሆይ፥ ድፍረትህና የልብህ ኩራት አታልለውሃል። ቤትህን ምንም እንደ ንስር ከፍ ብታደርግ፥ ከዚያ አወርድሃለሁ፥ ይላል እግዚአብሔር፡፡",
    "17": "ኤዶምያስም መደነቂያ ትሆናለች፥ የሚያልፍባትም ሁሉ ይደነቃል፥ ስለ መጣባትም መቅሰፍት ሁሉ ያፍዋጭባታል።",
    "18": "ሰዶምና ገሞራ በእነርሱም አጠገብ የነበሩት ከተሞች እንደ ተገለበጡ፥ ይላል እግዚአብሔር፥ እንዲሁ በዚያ ሰው አይቀመጥም የሰው ልጅም አይኖርባትም።",
    "19": "እነሆ፥ ከእርስዋ ዘንድ በቶሎ አባርራቸዋለሁና በጠነከረው አምባ ላይ ከዮርዳኖስ ትእቢት ውስጥ እንደ አንበሳ ይወጣል፤ የተመረጠውንም በእርስዋ ላይ እሾመዋለሁ፤ እንደ እኔ ያለ ማን ነው? ወይስ ለእኔ ጊዜ የሚወስን ማን ነው? ወይስ ፊቴን የሚቃወም እረኛ ማን ነው?",
    "20": "ስለዚህ እግዚአብሔር በኤዶምያስ ላይ የመከረባትን ምክር፥ በቴማንም በሚኖሩ ሰዎች ላይ ያሰባትን አሳብ ስሙ፤ በእውነት የመንጋ ትንንሾች ይጎተታሉ፤ በእውነት ማደሪያቸውን ባድማ ያደርግባቸዋል።",
    "21": "ከመውደቃቸው ድምፅ የተነሳ ምድር ተናወጠች፥ የጩኸታቸውም ድምፅ በኤርትራ ባህር ተሰማ።",
    "22": "እነሆ፥ እንደ ንስር ወጥቶ ይበራል ክንፉንም በባሶራ ላይ ይዘረጋል፥ በዚያም ቀን የኤዶምያስ ሃያላን ልብ ምጥ እንደ ያዛት ሴት ልብ ይሆናል።",
    "23": "ስለ ደማስቆ፤ ክፉ ወሬ ሰምተዋልና ሃማትና አርፋድ አፈሩ ቀለጡም፤ በባህርም ላይ ህዘን አለ፥ ታርፍም ዘንድ አትችልም።",
    "24": "ደማስቆ ደከመች ትሸሽም ዘንድ ዘወር አለች እንቅጥቅጥም ያዛት፥ እንደ ወላድም ሴት ጣርና ምጥ ያዛት።",
    "25": "የተመሰገነችው ከተማ፥ የደስታዬ ከተማ፥ ሳትለቀቅ እንዴት ቀረች?",
    "26": "ስለዚህ ጎበዛዝትዋ በአደባባይዋ ላይ ይወድቃሉ፥ በዚያም ቀን ሰልፈኞች ሁሉ ይጠፋሉ፥ ይላል የሰራዊት ጌታ እግዚአብሔር፡፡",
    "27": "በደማስቆም ቅጥር ላይ እሳት አነድዳለሁ የወልደ አዴርንም አዳራሾች ትበላለች።",
    "28": "የባቢሎን ንጉስ ናቡከደነፆር ስለ መታ ስለ ቄዳርና ስለ አሶር መንግስታት እግዚአብሔር እንዲህ ይላል፦ ተነሱ ወደ ቄዳርም ውጡ፥ የምስራቅንም ልጆች አጥፉ።",
    "29": "ድንኳናቸውንና መንጋቸውን ይወስዳሉ፤ መጋረጆቻቸውንና እቃቸውን ሁሉ ግመሎቻቸውንም ለራሳቸው ይወስዳሉ፥ በዙሪያቸውም ሁሉ ጥፋትን ጥሩባቸው።",
    "30": "እናንተ በአሶር የምትኖሩ ሆይ፥ የባቢሎን ንጉስ ናቡከደነፆር ተማክሮባችኋልና፥ አሳብም አስቦባችኋልና ሽሹ ወደ ሩቅም ሂዱ በጥልቅም ውስጥ ተቀመጡ፥ ይላል እግዚአብሔር፡፡",
    "31": "ተነሱ፥ እርፊት ወዳለበት ተዘልሎም ወደ ተቀመጠው፥ ደጅና መወርወሪያ ወደሌለው ብቻውንም ወደ ተቀመጠው ህዝብ ውጡ።",
    "32": "ግመሎቻቸው ይበዘበዛሉ የእንስሶቻቸውም ብዛት ይማረካል፤ ጠጉራቸውንም በዙሪያ የሚላጩትን ሰዎች ወደ ነፋሳት ሁሉ እበትናቸዋለሁ ከዳርቻቸውም ሁሉ ጥፋት አመጣባቸዋለሁ፥ ይላል እግዚአብሔር፡፡",
    "33": "አሶርም የቀበሮ መኖሪያና የዘላለም ባድማ ትሆናለች በዚያም ሰው አይኖርም፥ የሰው ልጅም አይቀመጥባትም።",
    "34": "በይሁዳ ንጉስ በሴዴቅያስ መንግስት መጀመሪያ ስለ ኤላም ወደ ነቢዩ ወደ ኤርምያስ የመጣው የእግዚአብሔር ቃል ይህ ነው።",
    "35": "የሰራዊት ጌታ እግዚአብሔር እንዲህ ይላል፦ እነሆ፥ዋና የሃይላቸው መሳሪያ የሆነውን የኤላምን ቀስት እሰብራለሁ።",
    "36": "ከአራቱም ከሰማይ ማእዘናት አራቱን ነፋሳት በኤላም ላይ አመጣለሁ፥ ወደ እነዚያም ነፋሳት ሁሉ እበትናቸዋለሁ ከኤላም የተሰደዱ ሰዎች የማይደርሱበት ህዝብ አይገኝም።",
    "37": "በጠላቶቻቸውና ነፍሳቸውን በሚሹአት ፊት ኤላምን አስደነግጣለሁ፤ ክፉ ነገርን እርሱም ፅኑ ቁጣዬን አመጣባቸዋለሁ፥ ይላል እግዚአብሔር እስካጠፋቸውም ድረስ በኋላቸው ሰይፍ እሰድድባቸዋለሁ፤",
    "38": "ዙፋኔንም በኤላም አኖራለሁ ከዚያም ንጉሱንና አለቆቹን አጠፋለሁ፥ ይላል እግዚአብሔር፡፡",
    "39": "ነገር ግን በኋለኛው ዘመን የኤላምን ምርኮ እመልሳለሁ፥ ይላል እግዚአብሔር፡፡"
}