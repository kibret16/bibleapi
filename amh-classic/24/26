{
    "1": "በይሁዳ ንጉስ በኢዮስያስ ልጅ በኢዮአቄም መንግስት መጀመሪያ ይህ ቃል ከእግዚአብሔር ዘንድ መጣ።",
    "2": "እግዚአብሔር እንዲህ ይላል፦ በእግዚአብሔር ቤት አደባባይ ቁም፥ በእግዚአብሔርም ቤት ውስጥ ይሰግዱ ዘንድ ለሚመጡት ለይሁዳ ከተሞች ሁሉ ትነግራቸው ዘንድ ያዘዝሁህን ቃል ሁሉ ተናገራቸው፤ አንዲትም ቃል አታጉድል።",
    "3": "ምናልባት ይሰሙ፥ ከክፉ መንገዳቸውም ይመለሱ ይሆናል፤ እኔም ስለ ስራቸው ክፋት ያሰብሁባቸውን ክፉ ነገር እተዋለሁ።",
    "4": "እንዲህም በላቸው፦ እግዚአብሔር እንዲህ ይላል፦ በፊታችሁ በሰጠኋት ህጌ ትሄዱ ዘንድ ባትሰሙኝ፥",
    "5": "ያልሰማችሁትን በማለዳ ተነስቼ ወደ እናንተ የላክኋቸውን የባርያዎቼን የነቢያትን ቃል ባትሰሙ፥",
    "6": "ይህን ቤት እንደ ሴሎ አደርገዋለሁ፥ ይህችንም ከተማ ለምድር አህዛብ ሁሉ እርግማን አደርጋታለሁ።",
    "7": "ካህናቱም ነቢያቱም ህዝቡም ሁሉ ኤርምያስ በእግዚአብሔር ቤት ይህን ቃል ሲናገር ሰሙ።",
    "8": "ኤርምያስም ለህዝቡ ሁሉ ይናገር ዘንድ እግዚአብሔር ያዘዘውን ነገር ሁሉ በፈፀመ ጊዜ ካህናትና ነቢያት ህዝቡም ሁሉ፦ ሞትን ትሞታለህ።",
    "9": "በእግዚአብሔር ስም፦ ይህ ቤት እንደ ሴሎ ይሆናል፥ ይህችም ከተማ ባድማና ወና ትሆናለች ብለህ ስለ ምን ትንቢት ተናገርህ? ብለው ያዙት። ህዝቡም ሁሉ በእግዚአብሔር ቤት ውስጥ በኤርምያስ ላይ ተሰብስበው ነበር።",
    "10": "የይሁዳም አለቆች ይህን በሰሙ ጊዜ ከንጉስ ቤት ወደ እግዚአብሔር ቤት ወጡ፥ በአዲሱም በእግዚአብሔር ቤት ደጅ መግቢያ ተቀመጡ።",
    "11": "ካህናቱና ነቢያቱም ለአለቆቹና ለህዝቡ ሁሉ፦ በጆሮአችሁ እንደ ሰማችሁ በዚህች ከተማ ላይ ትንቢት ተናግአልና ይህ ሰው ሞት የሚገባው ነው ብለው ተናገሩ።",
    "12": "ኤርምያስም ለአለቆችና ለህዝቡ ሁሉ እንዲህ ብሎ ተናገረ፦ በሰማችሁት ቃል ሁሉ በዚህች ቤትና በዚህች ከተማ ላይ ትንቢት እናገር ዘንድ እግዚአብሔር ልኮኛል።",
    "13": "አሁንም መንገዳችሁንና ስራችሁን አሳምሩ፥ የአምላካችሁንም የእግዚአብሔርን ቃል ስሙ፤ እግዚአብሔርም የተናገረባችሁን ክፉ ነገር ይተዋል።",
    "14": "እኔ ግን፥ እነሆ፥ በእጃችሁ ነኝ፤ በአይናችሁ መልካምና ቅን የመሰለውን አድርጉብኝ።",
    "15": "ነገር ግን ይህን ቃል ሁሉ በጆሮአችሁ እናገር ዘንድ በእውነት እግዚአብሔር ወደ እናንተ ልኮኛልና ብትገድሉኝ ንፁህ ደምን በራሳችሁና በዚህች ከተማ በሚኖሩባትም ላይ እንድታመጡ በእርግጥ እወቁ።",
    "16": "አለቆቹና ህዝቡም ሁሉ ለካህናትና ለነቢያት፦ ይህ ሰው በአምላካችን በእግዚአብሔር ስም ተናግሮናልና ሞት አይገባውም አሉ።",
    "17": "ከአገሩ ሽማግሌዎችም ሰዎች ተነስተው ለህዝቡ ጉባኤ ሁሉ እንዲህ ብለው ተናገሩ።",
    "18": "ሞሬታዊው ሚክያስ በይሁዳ ንጉስ በህዝቅያስ ዘመን ነቢይ ነበረ፤ ለይሁዳም ህዝብ ሁሉ፦ የሰራዊት ጌታ እግዚአብሔር እንዲህ ይላል፦ ፅዮን እንደ እርሻ ትታረሳለች፥ ኢየሩሳሌም የፍርስራሽ ክምር ትሆናለች፥ የቤቱም ተራራ እንደ ዱር ከፍታ ይሆናል ብሎ ተናገረ።",
    "19": "በውኑ የይሁዳ ንጉስ ህዝቅያስና ህዝቡ ሁሉ ገደሉትን? በውኑ እግዚአብሔርን አልፈሩምን? ወደ እግዚአብሔርስ አልተማለሉምን? እግዚአብሔርስ የተናገረባቸውን ክፉ ነገር አይተውምን? እኛም በነፍሳችን ላይ ታላቅ ክፋት እናደርጋለን።",
    "20": "ደግሞም በእግዚአብሔር ስም ትንቢት የተናገረ አንድ ሰው ነበረ፤ እርሱም የቂርያትይአሪም ሰው የሸማያ ልጅ ኦርዮ ይባል ነበር፤ በዚህችም ከተማ በዚህችም ምድር ላይ እንደ ኤርምያስ ቃል ሁሉ ትንቢት ተናገረ።",
    "21": "ንጉሱም ኢዮአቄም ሃያላኑም ሁሉ አለቆቹም ሁሉ ቃሉን በሰሙ ጊዜ ንጉሱ ሊገድለው ፈለገ፤ ኦርዮም ይህን በሰማ ጊዜ ፈርቶ ሸሸ ወደ ግብፅም ገባ።",
    "22": "ንጉሱም ኢዮአቄም የአክቦርን ልጅ ኤልናታንን ከእርሱም ጋር ሌሎችን ሰዎች ወደ ግብፅ ላካቸው፤",
    "23": "ከግብፅም ኦርዮን አውጥተው ወደ ንጉሱ ወደ ኢዮአቄም ይዘውት መጡ፤ እርሱም በሰይፍ ገደለው ሬሳውንም ክቡራን ባልሆኑ ሰዎች መቃብር ጣለው።",
    "24": "ነገር ግን በህዝቡ እጅ እንዳይሰጥና እንዳይገድሉት የሳፋን ልጅ የአኪቃም እጅ ከኤርምያስ ጋር ነበረች።"
}