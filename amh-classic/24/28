{
    "1": "በዚያም አመት፥ በይሁዳ ንጉስ በሴዴቅያስ መንግስት መጀመሪያ፥ በአራተኛው አመት በአምስተኛው ወር ነቢዩ የገባኦን ሰው የአዙር ልጅ ሃናንያ በእግዚአብሔር ቤት በካህናትና በህዝብ ሁሉ ፊት እንዲህ ብሎ ተናገረኝ፦",
    "2": "የእስራኤል አምላክ የሰራዊት ጌታ እግዚአብሔር እንዲህ ብሎ ይናገራል፦ የባቢሎንን ንጉስ ቀንበር ሰብሬአለሁ።",
    "3": "የባቢሎን ንጉስ ናቡከደነፆር ከዚህች ስፍራ ወደ ባቢሎን የወሰዳትን የእግዚአብሔርን ቤት እቃ ሁሉ በሁለት አመት ውስጥ ወደዚህች ስፍራ እመልሳታለሁ፤",
    "4": "ወደ ባቢሎንም የሄዱትን የይሁዳን ንጉስ የኢዮአቄምን ልጅ ኢኮንያንንና የይሁዳን ምርኮ ሁሉ ወደዚህች ስፍራ እመልሳቸዋለሁ፤ የባቢሎንን ንጉስ ቀንበር እሰብራለሁና።",
    "5": "ነቢዩ ኤርምያስም በካህናቱና በእግዚአብሔር ቤት በቆሙት ህዝብ ሁሉ ፊት ለነቢዩ ለሃናንያ ተናገረ።",
    "6": "ነቢዩም ኤርምያስ እንዲህ አለ፦ አሜን፥ እግዚአብሔር እንዲህ ያድርግ፤ የእግዚአብሔርን ቤት እቃ ምርኮውንም ሁሉ ከባቢሎን ወደዚህ ስፍራ በመመለስ እግዚአብሔር የተናገርኸውን ትንቢት ይፈፅም።",
    "7": "ነገር ግን በጆሮህና በህዝብ ሁሉ ጆሮ የምናገረውን ይህን ቃል ስማ፤",
    "8": "ከጥንት ከእኔና ከአንተ በፊት የነበሩ ነቢያት በብዙ አገርና በታላላቅ መንግስታት ላይ ስለ ሰልፍና ስለ ክፉ ነገር ስለ ቸነፈርም ትንቢት ተናገሩ።",
    "9": "ስለ ሰላም የተናገረ ነቢይ፥ የነቢዩ ቃል በሆነ ጊዜ፥ እግዚአብሔር በእውነት የሰደደው ነቢይ እንደ ሆነ ይታወቃል።",
    "10": "ነቢዩም ሃናንያ ቀንበሩን ከነቢዩ ከኤርምያስ አንገት ወስዶ ሰበረው።",
    "11": "ሃናንያም በህዝብ ሁሉ ፊት፦ እግዚአብሔር እንዲህ ይላል፦ እንዲሁ በሁለት አመት ውስጥ የባቢሎንን ንጉስ የናቡከደነፆርን ቀንበር ከአህዛብ ሁሉ አንገት እሰብራለሁ አለ። ነቢዩም ኤርምያስ መንገዱን ሄደ።",
    "12": "ነቢዩም ሃናንያ ቀንበሩን ከነቢዩ ከኤርምያስ አንገት ከሰበረ በኋላ፥ የእግዚአብሔር ቃል ወደ ኤርምያስ እንዲህ ሲል መጣ፦",
    "13": "ሂድ፥ ለሃናንያ እንዲህ ብለህ ንገረው፦ እግዚአብሔር እንዲህ ይላል፦ አንተ የእንጨትን ቀንበር ሰብረሃል፥ እኔ ግን በእርሱ ፋንታ የብረትን ቀንበር እሰራለሁ።",
    "14": "የእስራኤልም አምላክ የሰራዊት ጌታ እግዚአብሔር እንዲህ ይላልና፦ ለባቢሎን ንጉስ ለናቡከደነፆር ይገዙለት ዘንድ የብረትን ቀንበር በእነዚህ አህዛብ ሁሉ አንገት ላይ አድርጌአለሁ፤ እነርሱም ይገዙለታል፥ የምድረ በዳ አራዊት ደግሞ ሰጥቼዋለሁ።",
    "15": "ነቢዩም ኤርምያስ ነቢዩን ሃናንያን፦ ሃናንያ ሆይ፥ ስማ፤ ይህ ህዝብ በሃሰት እንዲታመን አድርገሃል እንጂ እግዚአብሔር አልላከህም።",
    "16": "ስለዚህ እግዚአብሔር እንዲህ ይላል፦ እነሆ፥ ከምድር ላይ እሰድድሃለሁ፤ በእግዚአብሔር ላይ አመፅን ተናግረሃልና በዚህ አመት ትሞታለህ አለው።",
    "17": "ነቢዩም ሃናንያ በዚያው አመት በሰባተኛው ወር ሞተ።"
}