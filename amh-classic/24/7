{
    "1": "ከእግዚአብሔር ዘንድ ወደ ኤርምያስ የመጣ ቃል ይህ ነው።",
    "2": "በእግዚአብሔር ቤት በር ቁም፥ ይህንም ቃል እንዲህ ብለህ ተናገር፦ እግዚአብሔርን ልታመልኩ በእነዚህ በሮች የምትገቡ ከይሁዳ ያላችሁ ሁሉ የእግዚአብሔርን ቃል ስሙ።",
    "3": "የእስራኤል አምላክ እግዚአብሔር እንዲህ ይላል፦ መንገዳችሁንና ስራችሁን አሳምሩ በዚህም ስፍራ አሳድራችኋለሁ።",
    "4": "የእግዚአብሔር መቅደስ፥ የእግዚአብሔር መቅደስ፥ የእግዚአብሔር መቅደስ ይህ ነው እያላችሁ በሃሰት ቃል አትታመኑ።",
    "5": "መንገዳችሁንና ስራችሁን ፈፅማችሁ ብታሳምሩ፥ በሰውና በጎረቤቱ መካከል ቅን ፍርድ ብትፈርዱ፥",
    "6": "መፃተኛውንና ድሃ አደጉን መበለቲቱንም ባትገፉ፥ በዚህም ስፍራ ንፁህ ደምን ባታፈስሱ፥ ክፉም ሊሆንባችሁ እንግዶችን አማልክት ባትከተሉ፥",
    "7": "ከዘላለም እስከ ዘላለም ለአባቶቻችሁ በሰጠኋቸው ምድር በዚህ ስፍራ አሳድራችኋለሁ።",
    "8": "እነሆ፥ በማትረቡበት በሃሰት ቃል ታምናችኋል።",
    "9": "ትሰርቃላችሁ፥ ትገድላላችሁ፥ ታመነዝራላችሁ፥ በሃሰትም ትምላላችሁ፥ ለበአልም ታጥናላችሁ፥ የማታውቋቸውንም እንግዶች አማልክት ትከተላላችሁ፤",
    "10": "መጣችሁም፥ ስሜም በተጠራበት በዚህ ቤት በፊቴ ቆማችሁ፦ ይህን አስፀያፊ የሆነ ነገርን ሁሉ አላደረግንም አላችሁ።",
    "11": "ይህስ ስሜ የተጠራበት ቤት በአይናችሁ የሌቦች ዋሻ ሆኖአልን? እነሆ፥ እኔ አይቻለሁ፥ ይላል እግዚአብሔር፡፡",
    "12": "ነገር ግን በቀድሞ ዘመን ስሜን ወዳሳደርሁበት በሴሎ ወደ ነበረው ስፍራዬ ሂዱ፥ ከህዝቤም ከእስራኤል ክፋት የተነሳ ያደረግሁበትን እዩ።",
    "13": "አሁንም ይህን ነገር ሁሉ ስላደረጋችሁ፥ በማለዳም ተነስቼ በተናገርኋችሁ ጊዜ ስላልሰማችሁ፥ በጠራኋችሁም ጊዜ ስላልመለሳችሁ፥",
    "14": "ስለዚህ በሴሎ እንዳደረግሁ እንዲሁ ስሜ በተጠራበት በምትታመኑበት ቤት ለእናንተና ለአባቶቻችሁም በሰጠኋችሁ ስፍራ አደርጋለሁ።",
    "15": "የኤፍሬምንም ዘር ሁሉ፥ ወንድሞቻችሁን ሁሉ እንደ ጣልሁ፥ እንዲሁ ከፊቴ እጥላችኋለሁ።",
    "16": "እንግዲህም አልሰማህምና ስለዚህ ህዝብ አትፀልይ ስለ እነርሱም ልመናና ፀሎት አታድርግ፤ አትማልድላቸው።",
    "17": "እነርሱስ በይሁዳ ከተሞች ውስጥና በኢየሩሳሌም አደባባይ ላይ የሚያደርጉትን አታይምን?",
    "18": "ያስቆጡኝ ዘንድ፥ ለሰማይ ንግስት እንጎቻ እንዲያደርጉ ለሌሎችም አማልክት የመጠጥ ቁርባን እንዲያፈስሱ ልጆች እንጨት ይሰበስባሉ፥ አባቶችም እሳት ያነድዳሉ፥ ሴቶችም ዱቄት ይለውሳሉ።",
    "19": "እኔን ያስቆጣሉን? ይላል እግዚአብሔር፤ ለፊታቸውስ እፍረት አይደለምን?",
    "20": "እንግዲህም ጌታ እግዚአብሔር እንዲህ ይላል፦ እነሆ፥ ቁጣዬና መአቴ በዚህ ስፍራ ላይ፥ በሰውና በእንስሳ ላይ፥ በዱር ዛፎችና በምድር ፍሬ ላይ ይፈስሳል፤ ይነድዳል፥ አይጠፋምም።",
    "21": "እግዚአብሔር እንዲህ ይላል፦ ለሌላ መስዋእታችሁ የሚቃጠለውን መስዋእታችሁን ጨምሩ፥ ስጋውንም ብሉ።",
    "22": "ከግብፅ ምድር ባወጣኋችሁ ቀን ስለሚቃጠል መስዋእትና ስለ ሌላ መስዋእት ለአባቶቻችሁ አልተናገርሁምና፥ አላዘዝኋቸውምም።",
    "23": "ነገር ግን፦ ቃሌን ስሙ፥ እኔም አምላክ እሆናችኋለሁ እናንተም ህዝብ ትሆኑኛላችሁ፤ መልካምም ይሆንላችሁ ዘንድ ባዘዝኋችሁ መንገድ ሁሉ ሂዱ ብዬ በዚህ ነገር አዘዝኋቸው።",
    "24": "ነገር ግን በክፉ ልባቸው አሳብና እልከኝነት ሄዱ ወደ ፊትም ሳይሆን ወደ ኋላቸው ሄዱ እንጂ አልሰሙም ጆሮአቸውንም አላዘነበሉም።",
    "25": "አባቶቻችሁ ከግብፅ ምድር ከወጡበት ቀን ጀምሮ እስከ ዛሬ ድረስ፥ በየእለቱ እየማለድሁ ባርያዎቼን ነቢያትን ሁሉ ልኬባችሁ ነበር።",
    "26": "ነገር ግን አንገታቸውን አደነደኑ እንጂ አልሰሙኝም ጆሮአቸውንም አላዘነበሉም፤ አባቶቻቸውም ካደረጉት ይልቅ የባሰ አደረጉ።",
    "27": "በዚህም ቃል ሁሉ ትነግራቸዋለህ፥ ነገር ግን አይሰሙህም፤ ትጠራቸውማለህ፥ ነገር ግን አይመልሱልህም።",
    "28": "አንተም፦ የአምላኩን የእግዚአብሔርን ቃል ያልሰማ፥ ተግሳፅንም ያልተቀበለ ህዝብ ይህ ነው፤ እውነት ጠፍቶአል ከአፋቸውም ተቆርጦአል ትላቸዋለህ።",
    "29": "እግዚአብሔር የቁጣውን ትውልድ ጥሎአልና፥ ትቶታልምና ጠጉርሽን ቁረጪ፥ ጣዪውም፥ በወናዎች ኮረብቶችም ላይ አሙሺ።",
    "30": "የይሁዳ ልጆች በፊቴ ክፉን ነገር ሰርተዋል፥ ይላል እግዚአብሔር፤ ያረክሱትም ዘንድ ስሜ በተጠራበት ቤት ርኩሰታቸውን አኑረዋል።",
    "31": "እኔም ያላዘዝሁትንና በልቤ ያላሰብሁትን፥ ወንዶችና ሴቶች ልጆቻቸውን በእሳት ያቃጥሉ ዘንድ በሄኖም ልጅ ሸለቆ ያለችውን የቶፌትን መስገጃዎች ሰርተዋል።",
    "32": "ስለዚህ፥ እነሆ፥ ስፍራ ከማጣት የተነሳ በቶፌት ይቀበራሉና የእርድ ሸለቆ ይባላል እንጂ ቶፌት ወይም የሄኖም ልጅ ሸለቆ ዳግመኛ የማይባልበት ዘመን ይመጣል፥ ይላል እግዚአብሔር፡፡",
    "33": "የዚህም ህዝብ ሬሳ ለሰማይ ወፎችና ለምድር አራዊት መብል ይሆናል፥ የሚያስፈራራቸውም የለም።",
    "34": "ምድሪቱም ባድማ ትሆናለችና ከይሁዳ ከተሞችና ከኢየሩሳሌም አደባባይ የእልልታን ድምፅና የደስታን ድምፅ፥ የወንድ ሙሽራን ድምፅና የሴት ሙሽራን ድምፅ አጠፋለሁ።"
}