{
    "1": "ሴዴቅያስ መንገስ በጀመረ ጊዜ የሃያ አንድ አመት ጉልማሳ ነበረ፥ በኢየሩሳሌምም አስራ አንድ አመት ነገሰ፤ እናቱም አሚጣል የተባለች የሊብና ሰው የኤርምያስ ልጅ ነበረች።",
    "2": "ኢዮአቄምም እንዳደረገ ሁሉ በእግዚአብሔር ፊት ክፉ አደረገ።",
    "3": "ከፊቱም አውጥቶ እስኪጥላቸው ድረስ ይህ በእግዚአብሔር ቁጣ በኢየሩሳሌምና በይሁዳ ላይ ሆኖአልና ሴዴቅያስም በባቢሎን ንጉስ ላይ አመፀ።",
    "4": "ሴዴቅያስም በነገሰ በዘጠነኛው አመት በአስረኛው ወር ከወሩም በአስረኛው ቀን የባቢሎን ንጉስ ናቡከደነፆርና ሰራዊቱ ሁሉ በኢየሩሳሌም ላይ መጥተው ከበቡአት በዙሪያዋም እርድ አደረገ።",
    "5": "ከተማይቱም እስከ ንጉሱ እስከ ሴዴቅያስ እስከ አስራ አንደኛው አመት ድረስ ተከብባ ነበር።",
    "6": "በአራተኛውም ወር በዘጠነኛው ቀን በከተማይቱ ራብ ፀንቶ ነበር፥ ለአገሩም ሰዎች እንጀራ ታጣ።",
    "7": "ከተማይቱም ተሰበረች፥ ሰልፈኞችም ሁሉ ሸሹ፥ በሁለቱም ቅጥር መካከል ባለው በር ወደ ንጉሱ አትክልት በሚወስደው መንገድ በሌሊት ከከተማይቱ ወጡ። ከለዳውያንም በከተማይቱ ዙሪያ ነበሩ፤ በአረባም መንገድ ሄዱ።",
    "8": "የከለዳውያንም ሰራዊት ንጉሱን ተከታተሉት፥ በኢያሪኮም ሜዳ ሴዴቅያስን ያዙ ሰራዊቱም ሁሉ ከእርሱ ዘንድ ተበትነው ነበር።",
    "9": "ንጉሱንም ይዘው የባቢሎን ንጉስ ወዳለባት በሃማት ምድር ወዳለችው ወደ ሪብላ አመጡት፤ እርሱም ፍርድን በእርሱ ላይ ተናገረ።",
    "10": "የባቢሎንም ንጉስ የሴዴቅያስን ልጆች በፊቱ ገደላቸው፥ የይሁዳንም አለቆች ሁሉ ደግሞ በሪብላ ገደላቸው።",
    "11": "የሴዴቅያስንም አይኖች አወጣ፤ የባቢሎንም ንጉስ በሰንሰለት አሰረው ወደ ባቢሎንም ወሰደው፥ እስኪሞትም ድረስ በግዞት ቤት አኖረው።",
    "12": "በባቢሎን ንጉስ በናቡከደነፆር በአስራ ዘጠነኛው አመት በአምስተኛው ወር ከወሩም በአስረኛው ቀን በባቢሎን ንጉስ ፊት የቆመው የዘበኞቹ አለካ ናቡዘረዳን ወደ ኢየሩሳሌም መጣ።",
    "13": "የእግዚአብሔርን ቤትና የንጉሱን ቤት አቃጠለ፤ የኢየሩሳሌምንም ቤቶች ሁሉ፥ ታላላቆችን ቤቶች ሁሉ፥ በእሳት አቃጠለ።",
    "14": "ከዘበኞቹም አለቃ ጋር የነበረው የከለዳውያን ሰራዊት ሁሉ የኢየሩሳሌምን ቅጥር ሁሉ ዙሪያዋን አፈረሱ።",
    "15": "የዘበኞቹም አለቃ ናቡዘረዳን የህዝቡን ድሆች፥ በከተማም ውስጥ የቀረውን ህዝብ፥ ሸሽተውም ወደ ባቢሎን ንጉስ የተጠጉትን፥ የህዝቡንም ቅሬታ አፈለሰ።",
    "16": "የዘበኞቹም አለቃ ናቡዘረዳን ከአገሩ ድሆች ወይን ተካዮችና አራሾች እንዲሆኑ አስቀረ።",
    "17": "ከለዳውያንም በእግዚአብሔር ቤት የነበሩትን የናስ አምዶች በእግዚአብሔርም ቤት የነበሩትን መቀመጫዎችና የናሱን ኩሬ ሰባበሩ፥ ናሱንም ወደ ባቢሎን ወሰዱ።",
    "18": "ምንቸቶቹንና መጫሪያዎችንም መኮስተሪያዎችንና ድስቶችን ጭልፋዎችንም የሚያገለግሉበትንም የናስ እቃ ሁሉ ወሰዱ።",
    "19": "የዘበኞቹም አለቃ ፅዋዎቹንና ማንደጃዎቹን ድስቶቹንና ምንቸቶችን መቅረዞችንና ጭልፋዎቹን መንቀሎችንም፥ የወርቁን እቃ በወርቅ፥ የብሩንም እቃ በብር አድርጎ፥ ወሰደ።",
    "20": "ንጉሱ ሰሎሞንም ለእግዚአብሔር ቤት ያሰራቸውን ሁለቱን አምዶች፥ አንዱንም ኩሬ፥ ከመቀመጫዎቹም በታች የነበሩትን አስራ ሁለቱን የናስ በሬዎች ወሰደ፤ ለእነዚህ እቃዎች ሁሉ ናስ ሚዛን አልነበረም።",
    "21": "አምዶቹም፥ የአንዱ አምድ ቁመት አስራ ስምንት ክንድ ነበረ፥ የዙሪያውም መጠን አስራ ሁለት ክንድ ነበረ፤ ውፍረቱም አራት ጣት ያህል ነበረ፥ ባዶም ነበረ።",
    "22": "የናሱም ጉልላት በላዩ ነበረ፤ የአንዱም ጉልላት ቁመት አምስት ክንድ ነበረ፥ በጉልላቱም ላይ በዙሪያው ሁሉ ከናስ የተሰሩ መረበብና ሮማኖች ነበሩበት፤ በሁለተኛውም አምድ ደግሞ እንደዚህ ያለ ነገርና ሮማኖች ነበሩበት።",
    "23": "በስተ ውጭም ዘጠና ስድስት ሮማኖች ነበሩ። በመረበቡም ዙሪያ የነበሩ ሮማኖች ሁሉ አንድ መቶ ነበሩ።",
    "24": "የዘበኞቹም አለቃ ታላቁን ካህን ሰራያን ሁለተኛውንም ካህን ሶፎንያስን ሶስቱንም በረኞች ወሰደ፤",
    "25": "ከከተማይቱም በሰልፈኞች ላይ ተሾመው ከነበሩት አንዱን ጀንደረባ፥ በከተማይቱም ከሚገኙት በንጉሱ ፊት ከሚቆሙት ሰባቱን ሰዎች፥ የአገሩንም ህዝብ የሚያሰልፈውን የሰራዊቱን አለቃ ፀሃፊ፥ በከተማይቱም ከተገኙት ከአገሩ ህዝብ ስድሳ ሰዎች ወሰደ።",
    "26": "የዘበኞቹም አለቃ ናቡዘረዳን ወስዶ የባቢሎን ንጉስ ወዳለበት ወደ ሪብላ አመጣቸው።",
    "27": "የባቢሎንም ንጉስ መታቸው፥ በሃማትም ምድር ባለችው በሪብላ ገደላቸው። እንዲሁ ይሁዳ ከአገሩ ተማረከ።",
    "28": "ናቡከደነፆር የማረከው ህዝብ ይህ ነው፤ በሰባተኛው አመት ሶስት ሺህ ሃያ ሶስት አይሁድ፤",
    "29": "ናቡከደነፆርም በአስራ ስምንተኛው አመት ስምንት መቶ ሰላሳ ሁለት ነፍስ ከኢየሩሳሌም ማርኮአል፤",
    "30": "በናቡከደነፆር በሃያ ሶስተኛው አመት የዘበኞቹ አለቃ ናቡዘረዳን ከአይሁድ ሰባት መቶ አርባ አምስት ነፍስ ማርኮአል ሰዎች ሁሉ አራት ሺህ ስድስት መቶ ነበሩ።",
    "31": "እንዲህም ሆነ፤ የይሁዳ ንጉስ ዮአኪን በተማረከ በሰላሳ ሰባተኛው አመት በአስራ ሁለተኛው ወር ከወሩም በሃያ አምስተኛው ቀን፥ የባቢሎን ንጉስ ዮርማሮዴክ በነገሰ በአንደኛው አመት የይሁዳን ንጉስ የዮአኪንን ራስ ከፍ ከፍ አደረገ ከወህኒም አወጣው፤",
    "32": "በመልካምም ተናገረው፥ ዙፋኑንም ከእርሱ ጋር በባቢሎን ከነበሩት ነገስታት ዙፋን በላይ አደረገለት።",
    "33": "በወህኒም ውስጥ ለብሶት የነበረውን ልብስ ለወጠለት፥ ዮአኪንም በህይወቱ ዘመን ሁሉ በፊቴ ሁልጊዜ እንጀራ ይበላ ነበር።",
    "34": "የባቢሎንም ንጉስ በህይወቱ ዘመን ሁሉ እስኪሞት ድረስ የዘወትር ቀለብ እለት እለት ይሰጠው ነበር።"
}