{
    "1": "የማሰማርያዬን በጎች ለሚያጠፉና ለሚበትኑ እረኞች ወዮላቸው! ይላል እግዚአብሔር፡፡",
    "2": "ስለዚህ የእስራኤል አምላክ እግዚአብሔር ህዝቤን ስለሚጠብቁ እረኞች እንዲህ ይላል፦ በጎቼን በትናችኋል አባርራችኋቸውማል አልጎበኛችኋቸውምም፤ እነሆ፥ የስራችሁን ክፋት እጎበኝባችኋለሁ፥ ይላል እግዚአብሔር፡፡",
    "3": "የመንጋዬም ቅሬታ ካባረርኋቸው ምድር ሁሉ ወደ በረታቸው ሰብሰቤ እመልሳቸዋለሁ፤ እነርሱም ያፈራሉ ይበዙማል።",
    "4": "የሚጠብቋቸውን እረኞች አስነሳላቸዋለሁ፥ ዳግመኛም አይፈሩምና አይደነግጡም፥ ከእነሱም አንድ አይጎድልም፥ ይላል እግዚአብሔር፡፡",
    "5": "እነሆ፥ ለዳዊት ፃድቅ ቁጥቋጥ የማስነሳበት ዘመን ይመጣል፥ ይላል እግዚአብሔር፥ እርሱም እንደ ንጉስ ይነግሳል፥ ይከናወንለታልም፥ በምድርም ፍርድንና ፅድቅን ያደርጋል።",
    "6": "በዘመኑም ይሁዳ ይድናል እስራኤልም ተዘልሎ ይቀመጣል፥ የሚጠራበትም ስም፦ እግዚአብሔር ፅድቃችን ተብሎ ነው።",
    "7": "ስለዚህ፥ እነሆ፦ የእስራኤልን ልጆች ከግብፅ ምድር ያወጣ ህያው እግዚአብሔርን! ዳግመኛ የማይባልበት ዘመን ይመጣል፥ ይላል እግዚአብሔር፤",
    "8": "ነገር ግን፦ የእስራኤልን ቤት ዘር ከሰሜን አገርና ካሰደድኋቸውም አገር ሁሉ ያወጣና የመራ ህያው እግዚአብሔርን! ይባላል በምድራቸውም ይቀመጣሉ።",
    "9": "ስለ ነቢያት፤ ልቤ በውስጤ ተሰብሮአል አጥንቶቼም ሁሉ ታውከዋል፤ ከእግዚአብሔር የተነሳ ከቅዱስ ቃሉም የተነሳ የወይን ጠጅ እንዳሸነፈው እንደ ሰካራም ሰው ሆኛለሁ።",
    "10": "ምድር ከአመንዝሮች ተሞልታለችና፥ ከመርገምም የተነሳ ምድር አልቅሳለች፤ የምድረ በዳ ማሰማርያ ደርቆአል፤ አካሄዳቸው ክፉ ነው፥ ብርታታቸውም ቅን አይደለም።",
    "11": "ነቢዩና ካህኑም ረክሰዋልና፥ በቤቴም ውስጥ ክፋታቸውን አግኝቻለሁ፥ ይላል እግዚአብሔር፡፡",
    "12": "ስለዚህ መንገዳቸው በጨለማ እንዳለች እንደ ድጥ ስፍራ ትሆንባቸዋለች፥ እነርሱም ፍግምግም ብለው ይወድቁባታል፤ እኔም በምጎበኛቸው አመት ክፉ ነገርን አመጣባቸዋለሁና፥ ይላል እግዚአብሔር፡፡",
    "13": "በሰማርያ ነቢያት ላይ ስንፍናን አይቻለሁ፤ በበአል ትንቢት ይናገሩ ነበር፥ ህዝቤንም እስራኤል ያስቱ ነበር።",
    "14": "በኢየሩሳሌምም ነቢያት ላይ የሚያስደነግጥን ነገር አይቻለሁ፤ ያመነዝራሉ በሃሰትም ይሄዳሉ፤ ማንም ከክፋቱ እንዳይመለስ የክፉ አድራጊዎችን እጅ ያበረታሉ፤ ሁሉም እንደ ሰዶም የሚኖሩባትም እንደ ገሞራ ሆኑብኝ።",
    "15": "ስለዚህ እግዚአብሔር እንዲህ ይላል፦ እነሆ፥ ከኢየሩሳሌም ነቢያት ዘንድ ርኩሰት በምድር ሁሉ ላይ ወጥቶአልና እሬትን አበላቸዋለሁ የሃሞትንም ውሃ አጠጣቸዋለሁ።",
    "16": "የሰራዊት ጌታ እግዚአብሔር እንዲህ ይላል፦ ትንቢት የሚናገሩላችሁን የነቢያትን ቃል አትሰሙ፤ ከንቱነትን ያስተምሩአችኋል፤ ከእግዚአብሔር አፍ ሳይሆን ከገዛ ልባቸው የወጣውን ራእይ ይናገራሉ።",
    "17": "ለሚንቁኝ ሁልጊዜ፦ እግዚአብሔር፦ ሰላም ይሆንላችኋል ብሎአል ይላሉ፤ በልቡም እልከኝነት ለሚሄድ ሁሉ፦ ክፉ ነገር አያገኛችሁም ይላሉ።",
    "18": "ቃሉን ያይና ይሰማ ዘንድ በእግዚአብሔር ምክር የቆመ ማን ነውና? ቃሉንስ ያደመጠ የሰማስ ማን ነው?",
    "19": "እነሆ፥ የእግዚአብሔር አውሎ ነፋስ፥ እርሱም ቁጣው፥ የሚያገለባብጥ አውሎ ነፍስ ወጥቶአል፤ የአመፀኞችን ራስ ይገለባብጣል።",
    "20": "የእግዚአብሔር ቁጣ የልቡን አሳብ ሰርቶ እስኪፈፅም ድረስ አይመለስም፤ በኋለኛው ዘመን ፈፅማችሁ ታስተውሉታላችሁ።",
    "21": "እኔ ሳልልካቸው እነዚህ ነቢያት ሮጡ፤ እኔም ሳልነግራቸው ትንቢትን ተናገሩ።",
    "22": "በምክሬ ግን ቢቆሙ ኖሮ፥ ለህዝቤ ቃሌን ባሰሙ ነበር፥ ከክፉም መንገዳቸው ከስራቸውም ክፋት በመለሱአቸው ነበር።",
    "23": "እኔ የቅርብ አምላክ ነኝ እንጂ የሩቅ አምላክ አይደለሁም።",
    "24": "ሰው በስውር ቢሸሸግ፥ እኔ አላየውምን? ሰማይንና ምድርንስ የሞላሁ እኔ አይደለሁምን? ይላል እግዚአብሔር፡፡",
    "25": "አለምሁ አለምሁ እያሉ በስሜ ሃሰትን የሚናገሩትን የነቢያትን ነገር ሰምቻለሁ።",
    "26": "ትንቢትን በሃሰት በሚናገሩ፥ የልባቸውንም ሽንገላ በሚናገሩ በነቢያት ልብ ይህ የሚሆነው እስከ መቼ ነው?",
    "27": "አባቶቻቸው ስለ በአል ስሜን እንደ ረሱ፥ እያንዳንዱ ለባልንጀራው በሚናገራት ህልማቸው ህዝቤ ስሜን ለማስረሳት ያስባሉ።",
    "28": "የሚያልም ነቢይ ህልምን ይናገር፤ ቃሌም ያለበት ቃሌን በእውነት ይናገር። ገለባ ከስንዴ ጋር ምን አለው?",
    "29": "በውኑ ቃሌ እንደ እሳት፥ ድንጋዩንም እንደሚያደቅቅ መዶሻ አይደለችምን? ይላል እግዚአብሔር፡፡",
    "30": "ስለዚህ፥ እነሆ፥ እያንዳንዱ ከባልንጀራው ዘንድ ቃሌን በሚሰርቁ ነቢያት ላይ ነኝ፥ ይላል እግዚአብሔር፡፡",
    "31": "እነሆ፥ ከምላሳቸው ትንቢትን አውጥተው፦ እርሱ ይላል በሚሉ ነቢያት ላይ ነኝ፥ ይላል እግዚአብሔር፡፡",
    "32": "እነሆ፥ ሃሰትን በሚያልሙ በሚናገሩም በሃሰታቸውና በድፍረታቸውም ህዝቤን በሚያስቱ በነቢያት ላይ ነኝ፥ ይላል እግዚአብሔር፤ እኔም አልላክኋቸውም አላዘዝኋቸውምም ለእነዚህም ህዝብ በማናቸውም አይረቡአቸውም፥ ይላል እግዚአብሔር፡፡",
    "33": "ይህ ህዝብ ወይም ነቢይ ወይም ካህን፦ የእግዚአብሔር ሸክም ምንድር ነው? ብሎ ቢጠይቅህ፥ አንተ፦ ሸክሙ እናንተ ናችሁ፥ እጥላችሁማለህ፥ ይላል እግዚአብሔር ትላቸዋለህ።",
    "34": "የእግዚአብሔር ሸክም የሚለውን ነቢይንና ካህንን ህዝቡንም ያን ሰውና ቤቱን እቀጣለሁ።",
    "35": "አንዱም አንዱ ለባልንጀራው፥ አንዱም አንዱ ለወንድሙ እንዲህ ይበል፦ እግዚአብሔር የመለሰው ምንድር ነው? እግዚአብሔርስ ምን ነገር ተናገረ?",
    "36": "ለሰው ሁሉ ቃል ሸክም ይሆንበታልና የእግዚአብሔር ሸክም ይሆንበታልና የእግዚአብሔር ሸክም ብላችሁ ከእንግዲህ ወዲህ አትጥሩ፤ የሰራዊትን ጌታ የአምላካችንን የእግዚአብሔርን የህያውን አምላክ ቃል ለውጣችኋልና።",
    "37": "ለነቢዩ፦ እግዚአብሔር ምን መለሰልህ? እግዚአብሔርስ የተናገረው ምንድር ነው? ትላለህ።",
    "38": "ነገር ግን፦ የእግዚአብሔር ሸክም ብትሉ፥ እግዚአብሔር እንዲህ ይላል፦ እኔ፦ የእግዚአብሔር ሸክም አትበሉ ብዬ ልኬባችኋለሁና፥ እናንተም ይህን ቃል፦",
    "39": "የእግዚአብሔር ሸክም ብላችኋልና ስለዚህ፥ እነሆ፥ ፈፅሜ እረሳችኋለሁ እናንተንም ለእናንተና ለአባቶቻችሁም የሰጠኋትን ከተማ ከፊቴ እጥላለሁ።",
    "40": "የዘላለምንም ስድብ ከቶም ተረስቶ የማይጠፋውን የዘላለምን እፍረት አመጣባችኋለሁ።"
}