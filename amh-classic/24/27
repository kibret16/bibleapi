{
    "1": "በይሁዳ ንጉስ በኢዮስያስ ልጅ በኢዮአቄም መንግስት መጀመሪያ ይህ ቃል ከእግዚአብሔር ዘንድ ወደ ኤርምያስ መጣ።",
    "2": "እግዚአብሔር እንዲህ ይለኛል፦ እስራትና ቀንበር ስራ በአንገትህም ላይ አድርግ፤",
    "3": "ወደ ይሁዳ ንጉስም ወደ ሴዴቅያስ ወደ ኢየሩሳሌም በመጡት መልእክተኞች እጅ ወደ ኤዶምያስ ንጉስ ወደ ሞአብም ንጉስ ወደ አሞንም ልጆች ንጉስ ወደ ጢሮስም ንጉስ ወደ ሲዶናም ንጉስ ላካቸው።",
    "4": "ለጌቶቻቸውም እንዲነግሩ እንዲህ ብለህ እዘዛቸው፦ የእስራኤል አምላክ የሰራዊት ጌታ እግዚአብሔር እንዲህ ይላል፦ ለጌቶቻችሁ እንዲህ በሉ፦",
    "5": "ምድሪቱን በምድርም ፊት ላይ ያሉትን ሰዎችንና እንስሶችን በታላቅ ሃይሌና በተዘረጋችው ክንዴ ፈጥሬአለሁ ለአይኔም መልካም ለሆነው እሰጣታለሁ።",
    "6": "አሁንም እነዚህን ምድሮች ሁሉ ለባርያዬ ለባቢሎን ንጉስ ለናቡከደነፆር እጅ አሳልፌ ሰጥቻለሁ፤ ይገዙለትም ዘንድ የምድረ በዳ አራዊትን ደግሞ ሰጥቼዋለሁ።",
    "7": "የገዛ ራሱም ምድር ጊዜ እስኪመጣ ድረስ አህዛብ ሁሉ ለእርሱና ለልጁ ለልጅ ልጁም ይገዛሉ፤ በዚያን ጊዜም ብዙ አህዛብና ታላላቆች ነገስታት እርሱን ያስገዙታል።",
    "8": "ለባቢሎን ንጉስም ለናቡከደነፆር የማይገዛውን፥ ከባቢሎንም ንጉስ ቀንበር በታች አንገቱን ዝቅ የማያደርገውን ህዝብና መንግስት፥ ያን ህዝብ በእጁ እስካጠፋው ድረስ በሰይፍና በራብ በቸነፈርም እቀጣለሁ፥ ይላል እግዚአብሔር፡፡",
    "9": "እናንተ ግን፦ ለባቢሎን ንጉስ አትገዙም የሚሉአችሁን ነቢያቶቻችሁንና ምዋርተኞቻችሁን፥ ህልም አላሚዎቻችሁንና ቃላተኞቻችሁን መተተኞቻችሁንም አትስሙ፤",
    "10": "ከምድራቸሁ እንዲያርቁአችሁ፥ እኔም እንዳሳድዳችሁ እናንተም እንድትጠፉ ሃሰተኛ ትንቢትን ይናገሩላችኋልና።",
    "11": "ነገር ግን ከባቢሎን ንጉስ ቀንበር በታች አንገቱን ዝቅ የሚያደርገውንና የሚገዛለትን ህዝብ በአገሩ ላይ እተወዋለሁ፤ እነርሱም ያርሱአታል ይቀመጡባትማል።",
    "12": "ለይሁዳ ንጉስ ለሴዴቅያስም በዚህ ቃል ተናገርሁ፦ ከባቢሎን ንጉስ ቀንበር በታች አንገታችሁን ዝቅ አድርጉ ለእርሱና ለህዝቡም ተገዙላቸው በህይወትም ኑሩ።",
    "13": "ለባቢሎን ንጉስ ይገዛ ዘንድ እንቢ ስላለ ህዝብ እግዚአብሔር እንደ ተናገረ፥ አንተና ህዝብህ በሰይፍና በራብ በቸነፈርም ለምን ትሞታላችሁ?",
    "14": "ሃሰተኛን ትንቢት ይናገሩላችኋልና፦ ለባቢሎን ንጉስ አትገዙም የሚሉአችሁን የነቢያትን ቃል አትስሙ።",
    "15": "እኔ አልላክኋቸውምና፤ ነገር ግን እኔ እንዳሳድዳችሁ፥ እናንተና ትንቢት የሚናገሩላችሁ ነቢያትም እንድትጠፉ በስሜ ሃሰተኛ ትንቢትን ይናገራሉ፥ ይላል እግዚአብሔር፡፡",
    "16": "ለካህናትም ለዚህም ህዝብ እንዲህ ብዬ ተናገርሁ፦ እግዚአብሔር እንዲህ ይላል፦ ሃሰተኛውን ትንቢት ይናገሩላችኋልና፦ የእግዚአብሔር ቤት እቃ በቅርብ ጊዜ ከባቢሎን ይመለሳል የሚሉአችሁን የነቢያቶቻችሁን ቃል አትስሙ።",
    "17": "እነርሱም አትስሙ፤ ለባቢሎን ንጉስ ተገዙ በህይወትም ኑሩ። ይህችስ ከተማ ስለ ምን ባድማ ትሆናለች?",
    "18": "እነርሱ ግን ነቢያት ቢሆኑ፥ የእግዚአብሔርም ቃል በእነርሱ ዘንድ ቢገኝ፥ በእግዚአብሔር ቤትና በይሁዳ ንጉስ ቤት በኢየሩሳሌምም የቀረችው እቃ ወደ ባቢሎን እንዳትሄድ ወደ ሰራዊት ጌታ ወደ እግዚአብሔር ይማለሉ።",
    "19-20": "የባቢሎን ንጉስ ናቡከደነፆር የይሁዳን ንጉስ የኢዮአቄምን ልጅ ኢኮንያንንና የይሁዳንና የኢየሩሳሌምን ከበርቴዎች ሁሉ ማርኮ ከኢየሩሳሌም ወደ ባቢሎን ባፈለሳቸው ጊዜ ስላልወሰዳቸው አምዶች ስለ ኩሬውም ስለ መቀመጫዎቹም በዚህችም ከተማ ስለ ቀረች እቃ ሁሉ የሰራዊት ጌታ እግዚአብሔር እንዲህ ይላልና፤",
    "21": "በእግዚአብሔር ቤትና በይሁዳ ንጉስ ቤት በኢየሩሳሌምም ስለ ቀረችው እቃ የእስራኤል አምላክ የሰራዊት ጌታ እግዚአብሔር እንዲህ ይላል፦",
    "22": "ወደ ባቢሎን ትወሰዳለች እስከምጎበኛትም ቀን ድረስ በዚያ ትኖራለች፥ ይላል እግዚአብሔር፤ በዚያን ጊዜም አወጣታለሁ ወደዚህም ስፍራ እመልሳታለሁ።"
}