{
    "1": "እግዚአብሔር እንዲህ ይላል፦ እነሆ፥ በባቢሎን ላይና በከለዳውያን ምድር በሚኖሩት ላይ አጥፊውን ነፋስ አስነሳለሁ።",
    "2": "በባቢሎንም ላይ የሚያዘሩትን ሰዎች እሰድዳለሁ እነርሱም ያዘሩአታል፥ ምድርዋንም ባዶ ያደርጋሉ፤ በመከራም ቀን በዙሪያዋ ይከብቡአታል።",
    "3": "በወርዋሪው ላይ በጥሩርም በሚነሳው ላይ ቀስተኛው ቀስቱን ይገትር፤ ለጎበዛዝትዋ አትዘኑ ሰራዊትዋንም ሁሉ አጥፉ።",
    "4": "በከለዳውያንም ምድር ተገድለው፥ በሜዳዋም ላይ ተወግተው ይወድቃሉ።",
    "5": "ምድራቸው በእስራኤል ቅዱስ ላይ በተሰራው በደል ምንም እንኳ የተሞላች ብትሆን፥ እስራኤልም ሆነ ይሁዳ በአምላኩ በሰራዊት ጌታ በእግዚአብሔር ዘንድ አልተጣለም።",
    "6": "ከባቢሎን ውስጥ ሽሹ፥ እያንዳንዳችሁም ነፍሳችሁን አድኑ፤ በበደልዋ አትጥፉ፥ የእግዚአብሔር በቀል ጊዜ ነውና፥ እርሱም ብድራትዋን ይከፍላታልና።",
    "7": "ባቢሎን በእግዚአብሔር እጅ ውስጥ ምድርን ሁሉ ያሰከረች የወርቅ ፅዋ ነበረች፥ አህዛብም ከጠጅዋ ጠጥተዋል ስለዚህ አህዛብ አብደዋል።",
    "8": "ባቢሎን በድንገት ወድቃ ጠፍታለች፤ አልቅሱላት፥ ትፈወስም እንደ ሆነ ለቁስልዋ መድሃኒት ውሰዱላት።",
    "9": "ባቢሎንን ፈወስናት፥ እርስዋ ግን አልተፈወሰችም፤ ፍርድዋ እስከ ሰማይ ደርሶአልና፥ እስከ ደመናም ድረስ ከፍ ከፍ ብሎአልና ትታችኋት እያንዳንዳችን ወደ አገራችን እንሂድ።",
    "10": "እግዚአብሔር ፅድቃችንን አውጥቶአል፤ ኑ፥ በፅዮን የአምላካችንን የእግዚአብሔርን ስራ እንናገር።",
    "11": "ፍላፆችን ሳሉ ጋሻዎችንም አዘጋጁ፤ እግዚአብሔር ያጠፋት ዘንድ አሳቡ በባቢሎን ላይ ነውና የሜዶንን ነገስታት መንፈስ አስነስቶአል፤ የእግዚአብሔር በቀል የመቅደሱ በቀል ነውና።",
    "12": "በባቢሎን ቅጥር አላማውን አንሱበት፥ ጥበቃን አፅኑ፥ ተመልካቾችን አቁሙ፥ ድብቅ ጦር አዘጋጁ። እግዚአብሔር በባቢሎን በሚኖሩት ላይ የተናገረውን አስቦአልና፥ አድርጎአልምና።",
    "13": "አንቺ በብዙ ውሃ አጠገብ የተቀመጥሽ፥ በመዝገብም የበለጠግሽ ሆይ፥ እንደ ስስትሽ መጠን ፍፃሜሽ ደርሶአል።",
    "14": "የሰራዊት ጌታ እግዚአብሔር እንዲህ ሲል በራሱ ምሎአል፦ በእውነት ሰዎችን እንደ አንበጣ እሞላብሻለሁ፥ እነርሱም ጩኸት ያነሱብሻል።",
    "15": "ምድርን በሃይሉ የፈጠረ፥ አለሙን በጥበቡ የመሰረተ፥ ሰማያትንም በማስተዋሉ የዘረጋ እርሱ ነው።",
    "16": "ድምፁን ባሰማ ጊዜ ውሆች በሰማይ ይታወካሉ፥ ከምድርም ዳር ደመናትን ከፍ ያደርጋል፤ ለዝናብም መብረቅን ያደርጋል፥ ነፍስንም ከቤተ መዛግብቱ ያወጣል።",
    "17": "ሰው ሁሉ እውቀት አጥቶ ሰንፎአል፥ አንጥረኛም ሁሉ ከቀረፀው ምስል የተነሳ አፍሮአል፤ ቀልጦ የተሰራ ምስሉ ውሸት ነውና፥ እስትንፋስም የላቸውምና።",
    "18": "እነርሱም ምናምንቴና የቀልድ ስራ ናቸው፤ በተጎበኙ ጊዜ ይጠፋሉ።",
    "19": "የያእቆብ እድል ፈንታ እንደ እነዚህ አይደለም፥ እርሱ የሁሉ ፈጣሪ ነውና፤ እስራኤልም የርስቱ ነገድ ነው፥ ስሙም የሰራዊት ጌታ እግዚአብሔር ነው።",
    "20": "አንቺ መዶሻዬና የጦር መሳሪያዬ ነሽ፤ በአንቺ አህዛብን እሰባብራለሁ፤ በአንቺም መንግስታትን አጠፋለሁ፤",
    "21": "በአንቺ ፈረሱንና ፈረሰኛውን እሰባብራለሁ፤",
    "22": "በአንቺም ሰረገላውንና በላዩ የሚቀመጠውን እሰባብራለሁ፤ በአንቺም ወንድንና ሴትን እሰባብራለሁ፤ በአንቺም ሽማግሌውንና ብላቴናውን እሰባብራለሁ፤ በአንቺም ጎልማሳውንና ቆንጆይቱን እሰባብራለሁ፤",
    "23": "በአንቺም እረኛውንና መንጋውን እሰባብራለሁ፤ በአንቺም አራሹንና ጥማጁን እሰባብራለሁ፤ በአንቺም አለቆችንና ሹማምቶችን እሰባብራለሁ።",
    "24": "በፅዮን በአይናችሁ ፊት ስለሰሩት ክፋታቸው ሁሉ በባቢሎንና በከለዳውያን ምድር በሚኖሩ ሁሉ ላይ ፍዳቸውን እከፍላለሁ፥ ይላል እግዚአብሔር፡፡",
    "25": "አንተ ምድርን ሁሉ የምታጠፋ አጥፊ ተራራ ሆይ፥ እነሆ፥ እኔ በአንተ ላይ ነኝ፥ ይላል እግዚአብሔር፤ እጄንም እዘረጋብሃለሁ፥ ከድንጋዮችም ላይ አንከባልልሃለሁ፥ የተቃጠለም ተራራ አደርግሃለሁ።",
    "26": "ከአንተም ለማእዘንና ለመሰረት የሚሆን ድንጋይ አይወስዱም፥ ለዘላለምም ባድማ ትሆናለህ፥ ይላል እግዚአብሔር፡፡",
    "27": "በምድር ላይ አላማን አንሱ በአህዛብም መካከል መለከት ንፉ፥ አህዛብንም አዘጋጁባት የአራራትንና የሚኒን የአስከናዝንም መንግስታት ሰብስቡባት አለቃንም በላይዋ አቁሙ፤ እንደ ጠጉራም ኩብኩባ ፈረሶችን በላይዋ አውጡ።",
    "28": "አህዛብን የሜዶንንም ነገስታት አለቆችንም ሹማምቶችንም ሁሉ የግዛታቸውንም ምድር ሁሉ አዘጋጁባት።",
    "29": "ማንም እንዳይቀመጥባት የባቢሎንን ምድር ባድማ ያደርጋት ዘንድ የእግዚአብሔር አሳብ በባቢሎን ላይ ፀንቶአልና ምድር ተናውጣለች ታመመችም።",
    "30": "የባቢሎን ሃያላን መዋጋትን ትተዋል በአምባዎቻቸውም ውስጥ ተቀምጠዋል፤ ሃይላቸውም ጠፍቶአል እንደ ሴቶችም ሆነዋል፤ ማደሪያዎችዋም ነድደዋል መወርወሪያዎችዋም ተሰብረዋል።",
    "31-32": "ከዳር እስከ ዳር ድረስ ከተማው እንደ ተያዘች መልካምዎችዋም እንደ ተያዙ፥ ቅጥርዋም በእሳት እንደ ተቃጠለ፥ ሰልፈኞችም እንደ ደነገጡ ለባቢሎን ንጉስ ይነግር ዘንድ ወሬኛው ወሬኛውን መልእክተኛውም መልእክተኛውን ሊገናኝ ይሮጣል።",
    "33": "የእስራኤል አምላክ የሰራዊት ጌታ እግዚአብሔር እንዲህ ይላልና፦ አውድማ እንደ ተረገጠ ጊዜ፥ እንዲሁ የባቢሎን ልጅ ናት፤ ጥቂት ቆይታ የመከር ጊዜ ይደርስባታል።",
    "34": "የባቢሎን ንጉስ ናቡከደነፆር በላኝ፥ ከፋፈለኝም፥ እንደ ባዶ እቃም አደረገኝ፥ እንደ ዘንዶም ዋጠኝ፥ ከሚጣፍጠውም ምግቤ ሆዱን ሞላ፥ እኔንም ጣለኝ።",
    "35": "በፅዮን የምትቀመጥ፦ በእኔና በስጋዬ የተደረገ ግፍ በባቢሎን ላይ ይሁን ትላለች፤ ኢየሩሳሌምም፦ ደሜ በከለዳውያን ምድር በሚኖሩት ላይ ይሁን ትላለች።",
    "36": "ስለዚህ እግዚአብሔር እንዲህ ይላል፦ እነሆ፥ እምዋገትልሻለሁ በቀልሽንም እበቀልልሻለሁ፤ ባህርዋንም ድርቅ አደርገዋለሁ ምንጭዋንም አደርቀዋለሁ።",
    "37": "ባቢሎንም የድንጋይ ቁልልና የቀበሮ ማደሪያ መደነቂያም ማፍዋጫም ትሆናለች፥ የሚቀመጥባትም ሰው አይገኝም።",
    "38": "በአንድነትም እንደ አንበሶች ያገሳሉ፥ እንደ አንበሳም ደቦሎች ያጉረመርማሉ።",
    "39": "በሞቃቸው ጊዜ ደስ እንዲላቸው ለዘላለምም አንቀላፍተው እንዳይነቁ የመጠጥ ግብዣ አደርግላቸዋለሁ አሰክራቸውማለሁ፥ ይላል እግዚአብሔር፡፡",
    "40": "እንደ ጠቦቶችና እንደ አውራ በጎች እንደ አውራ ፍየሎችም ወደ መታረድ አወርዳቸዋለሁ።",
    "41": "ሼሻክ እንዴት ተያዘች! የምድርም ሁሉ ምስጋና እንዴት ተወሰደች! ባቢሎንም በአህዛብ መካከል መደነቂያ እንዴት ሆነች!",
    "42": "ባህር በባቢሎን ላይ ወጣ በሞገዱም ብዛት ተከደነች።",
    "43": "ከተሞችዋ ባድማና ደረቅ ምድር ምድረ በዳም፥ ሰውም የማይቀመጥበት የሰውም ልጅ የማያልፍበት ምድር ሆኑ።",
    "44": "በባቢሎንም ውስጥ ቤልን እቀጣለሁ የዋጠውንም ከአፉ አስተፋዋለሁ፤ አህዛብም ከዚያ ወዲያ ወደ እርሱ አይሰበሰቡም፥ የባቢሎንም ቅጥር ይወድቃል።",
    "45": "ህዝቤ ሆይ፥ ከመካከልዋ ውጡ እያንዳንዳችሁም ከእግዚአብሔር ፅኑ ቁጣ ራሳችሁን አድኑ።",
    "46": "በምድርም ከሚሰማ ወሬ የተነሳ አትፍሩ ልባችሁም የዛለ አይሁን በአንድ አመት ወሬ ይመጣል፥ ከዚያም በኋላ በሌላው አመት ወሬ፥ በምድርም ላይ ግፍ ይመጣል፥ አለቃም በአለቃ ላይ ይነሳል።",
    "47": "ስለዚህ፥ እነሆ፥ የተቀረፁትን የባቢሎን ምስሎች የምቀጣበት ዘመን ይመጣል፥ ምድርዋም ሁሉ ታፍራለች፤ ተወግተውም የሞቱት ሁሉ በመካከልዋ ይወድቃሉ።",
    "48": "አጥፊዎች ከሰሜን ይመጡባታልና ሰማይና ምድር በእነርሱም ያለው ሁሉ ስለ ባቢሎን እልል ይላሉ፥ ይላል እግዚአብሔር፦",
    "49": "ባቢሎንም ከእስራኤል ተወግተው የሞቱት እንዲወድቁ እንዳደረገች፥ እንዲሁ በባቢሎን ከምድሩ ሁሉ ተወግተው የሞቱት ይወድቃሉ።",
    "50": "ከሰይፍ ያመለጣችሁ ሆይ፥ ሂዱ፥ አትቁሙ፤ እግዚአብሔርን ከሩቅ አስቡ፥ ኢየሩሳሌምንም በልባችሁ አስቡ።",
    "51": "ስድብን ስለ ሰማን አፍረናል፤ ባእዳን ሰዎችም ወደ እግዚአብሔር ቤተ መቅደስ ገብተዋልና ነውር ፊታችንን ከድኖታል።",
    "52": "ስለዚህ፥ እነሆ፥ የተቀረፁትን ምስሎችዋን የምቀጣበት ዘመን ይመጣል፥ ይላል እግዚአብሔር፤ በምድርዋም ላይ ሁሉ የተወጉት ያንቋርራሉ።",
    "53": "ባቢሎን ምንም ወደ ሰማይ ብትወጣ፥ የሃይልዋንም ከፍታ ብታፀና፥ ከእኔ ዘንድ አጥፊዎች ይመጡባታል፥ ይላል እግዚአብሔር፡፡",
    "54": "ከባቢሎን ጩኸት፥ ከከለዳውያንም ምድር የታላቅ ጥፋት ድምፅ ተሰምቶአል።",
    "55": "እግዚአብሔር ባቢሎንን አጥፍቶአታልና፥ ከእርስዋም ታላቁን ድምፅ ዝም አሰኝቶአልና፤ ሞገዳቸውም እንደ ብዙ ውሆች ይተምማል፥ የድምፃቸውም ጩኸት ተሰምቶአል።",
    "56": "አጥፊው በባቢሎን ላይ መጥቶባታልና፥ ሃያላኖችዋ ተያዙ፥ ቀስታቸውም ተሰባበረ፤ እግዚአብሔር ፍዳን የሚከፍል አምላክ ነውና፥ ፍዳንም በእርግጥ ይከፍላል።",
    "57": "መሳፍንቶችዋንና ጥበበኞችዋንም፥ አለቆችዋንና ሹማምቶችዋን ሃያላኖችዋንም አሰክራለሁ፥ ለዘላለምም አንቀላፍተው አይነቁም፥ ይላል ስሙ የሰራዊት ጌታ እግዚአብሔር የተባለው ንጉስ።",
    "58": "የሰራዊት ጌታ እግዚአብሔር እንዲህ ይላል፦ ሰፊው የባቢሎን ቅጥር ፈፅሞ ይፈርሳል ረጃጅሞችም በሮችዋ በእሳት ይቃጠላሉ፤ የወገኖችም ድካም ከንቱ ትሆናለች፥ የአህዛብም ስራ ለእሳት ትሆናለች፤ እነርሱም ይደክማሉ።",
    "59": "የመህሴያ ልጅ የኔርያ ልጅ ሰራያ የይሁዳ ንጉስ ሴዴቅያስ በነገሰ በአራተኛው አመት ከእርሱ ጋር ወደ ባቢሎን በሄደ ጊዜ ነቢዩ ኤርምያስ ያዘዘው ቃል ይህ ነው። ሰራያም የቤት አዛዥ ነበረ።",
    "60": "በባቢሎንም ላይ የሚመጣውን ክፉ ነገር ሁሉ፥ ስለ ባቢሎን የተፃፈውን ይህን ቃል ሁሉ፥ ኤርምያስ በመፅሃፍ ላይ ፃፈው።",
    "61": "ኤርምያስም ሰራያን እንዲህ አለው፦ ወደ ባቢሎን በገባህ ጊዜ እይ ይህንም ቃል ሁሉ አንብብና፦",
    "62": "አቤቱ፥ ከሰው ጀምሮ እስከ እንስሳ ድረስ ማንም እንዳይቀመጥባት፥ ለዘላለምም ባድማ እንድትሆን ታጠፋት ዘንድ በዚህች ስፍራ ላይ ተናግረሃል በል።",
    "63": "ይህንም መፅሃፍ ማንበብ ከፈፀምህ በኋላ፥ ድንጋይን እሰርበት በኤፍራጥስም ውስጥ ጣለው፤",
    "64": "አንተም፦ እኔ ከማመጣባት ክፉ ነገር የተነሳ እንዲሁ ባቢሎን ትሰጥማለች አትነሳምም በል። የኤርምያስ ቃል እስከዚህ ድረስ ነው።"
}