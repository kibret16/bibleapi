{
    "1": "የአምላካቸውን የእግዚአብሔርን ቃል ሁሉ፥ ለእነርሱ አምላካቸው እግዚአብሔር የላከውን ይህን ቃል ሁሉ፥ ኤርምያስ ለህዝቡ ሁሉ መናገርን በፈፀመ ጊዜ፥",
    "2": "የሆሻያ ልጅ አዛርያስ የቃሬያም ልጅ ዮሃናን ትእቢተኞችም ሰዎች ሁሉ ኤርምያስን፦ ሃሰት ተናግረሃል፤ አምላካችን እግዚአብሔር፦ በዚያ ትቀመጡ ዘንድ ወደ ግብፅ አትግቡ ብሎ አልላከህም፤",
    "3": "ነገር ግን ከለዳውያን እንዲገድሉን ወደ ባቢሎንም እንዲማርኩን በእጃቸው አሳልፈህ ትሰጠን ዘንድ የኔርያ ልጅ ባሮክ በላያችን ላይ አነሳስቶሃል አሉት።",
    "4": "የቃሬያም ልጅ ዮሃናን የጭፍራ አለቆችም ሁሉ ህዝቡም ሁሉ በይሁዳ ምድር ይቀመጡ ዘንድ የእግዚአብሔርን ቃል አልሰሙም።",
    "5": "የቃሬያም ልጅ ዮሃናን የጭፍራ አለቆችም ሁሉ በይሁዳ ምድር ለመቀመጥ ከተሰደዱባቸው ከአህዛብ ሁሉ የተመለሱትን የይሁዳን ቅሬታ ሁሉ፥",
    "6": "ወንዶችንና ሴቶችን ልጆችንም የንጉሱንም ሴቶች ልጆች፥ የዘበኞቹም አለቃ ናቡዘረዳን ከሳፋን ልጅ ከአኪቃም ልጅ ከጎዶልያስ ጋር የተዋቸውን ሰዎች ሁሉ፥ ነቢዩንም ኤርምያስን የኔርያንም ልጅ ባሮክን ወሰዱ፤",
    "7": "የእግዚአብሔርንም ቃል አልሰሙምና ወደ ግብፅ ምድር ገቡ፥ እስከ ጣፍናስ ድረስ መጡ።",
    "8": "በጣፍናስም የእግዚአብሔር ቃል ወደ ኤርምያስ እንዲህ ሲል መጣ፦",
    "9": "ታላላቆችን ድንጋዮች በእጅህ ውሰድ፥ የይሁዳም ሰዎች እያዩ በጣፍናስ ባለው በፈርኦን ቤት ደጅ መግቢያ ሸሽጋቸው፤",
    "10": "እንዲህም በላቸው፦ የእስራኤል አምላክ የሰራዊት ጌታ እግዚአብሔር እንዲህ ይላል፦ እነሆ፥ ልኬ ባርያዬን የባቢሎንን ንጉስ ናቡከደነፆር አመጣለሁ፥ ዙፋኑንም እኔ በሸሸግኋቸው በእነዚህ ድንጋዮች ላይ አኖራለሁ፤ እርሱም ማለፊያውን ድንኳኑን በላያቸው ይዘረጋል።",
    "11": "መጥቶም የግብፅን ምድር ይመታል፥ ለሞትም የሚሆነውን ለሞት፥ ለምርኮም የሚሆነውን ለምርኮ፥ ለሰይፍም የሚሆነውን ለሰይፍ አሳልፎ ይሰጣል።",
    "12": "በግብፅም አማልክት ቤቶች እሳትን ያነድዳል ያቃጥላቸውማል ይማርካቸውማል፤ እረኛም ደበሎውን እንደሚደርብ እንዲሁ የግብፅን አገር ይደርባል፤ ከዚያም በሰላም ይወጣል።",
    "13": "በግብፅም ምድር ያለውን የሄልዮቱን ከተማ ሃውልቶች ይሰብራል፥ የግብፅንም አማልክት ቤቶች በእሳት ያቃጥላል።"
}