{
    "1": "እግዚአብሔር እንዲህ አለ፦ ወደ ይሁዳ ንጉስ ቤት ውረድ በዚያም ይህን ቃል ተናገር፥",
    "2": "እንዲህም በል፦ በዳዊት ዙፋን የምትቀመጥ የይሁዳ ንጉስ ሆይ፥ አንተና ባርያዎችህ በእነዚህም በሮች የሚገባ ህዝብህ፥ የእግዚአብሔርን ቃል ስሙ።",
    "3": "እግዚአብሔር እንዲህ ይላል፦ ፍርድንና ፅድቅን አድርጉ የተበዘበዘውንም ከአስጨናቂው እጅ አድኑ፤ መፃተኛውንና ድሃ አደጉን መበለቲቱንም አትበድሉ፥ አታምፁባቸውም፥ በዚህም ስፍራ ንፁህ ደምን አታፍስሱ።",
    "4": "ይህንንም ነገር ብታደርጉ፥ በዳዊት ዙፋን የሚቀመጡ ነገስታት፥ በሰረገሎችና በፈረሶች ላይ ተቀምጠው፥ በዚህ ቤት በሮች ይገባሉ፤ እርሱም ባርያዎቹም ህዝቡም እንዲሁ ይገባሉ።",
    "5": "ነገር ግን ይህን ቃል ባትሰሙ፥ ይህ ቤት ወና እንዲሆን በራሴ ምያለሁ፥ ይላል እግዚአብሔር፡፡",
    "6": "እግዚአብሔር ስለ ይሁዳ ንጉስ ቤት እንዲህ ይላልና፦ አንተ በእኔ ዘንድ እንደ ገለአድና እንደ ሊባኖስ ራስ ነህ፥ ነገር ግን በእርግጥ ምድረ በዳ ማንም የማይቀመጥባቸውም ከተሞች አደርግሃለሁ።",
    "7": "መሳሪያም የሚይዙትን አጥፊዎች በአንተ ላይ አዘጋጃለሁ፥ የተመረጡትንም የዝግባ ዛፎችህን ይቆርጣሉ፥ በእሳትም ውስጥ ይጥሉአቸዋል።",
    "8": "ብዙ አህዛብም በዚህች ከተማ አጠገብ ያልፋሉ፥ ሁሉም ባልንጀሮቻቸውን፦ እግዚአብሔር በዚህች ታላቅ ከተማ ለምን እንዲህ አደርገ? ይላሉ።",
    "9": "እነርሱም፦ የአምላካቸውን የእግዚአብሔርን ቃል ኪዳን ትተው ለሌሎች አማልክት ስለ ሰገዱ ስላመለኩአቸውም ነዋ ብለው ይመልሳሉ።",
    "10": "ከእንግዲህ ወዲህ አይመለስምና፥ የተወለደባትንም አገር አያይምና ለሚወጣ እጅግ አልቅሱ እንጂ ለሞተ አታልቅሱ አትዘኑለትም።",
    "11": "በአባቱ በኢዮስያስ ፋንታ ስለ ነገሰው ከዚህም ስፍራ ስለ ወጣው ስለ ይሁዳ ንጉስ ስለ ኢዮስያስ ልጅ ስለ ሰሎም እግዚአብሔር እንዲህ ይላልና፦",
    "12": "እንግዲህም ወደዚህ አይመለስም፥ በተማረከባት አገር ይሞታል እንጂ፤ ይህችንም አገር ከእንግዲህ ወዲህ አያይም።",
    "13": "ቤቱን በግፍ ሰገነቱንም በአመፅ ለሚሰራ፥ ባልንጀራውንም እንዲያው በከንቱ ለሚያሰራ፥ ዋጋውንም ለማይሰጠው፤",
    "14": "ለራሴ ሰፊ ቤት ትልቅም ሰገነት እሰራለሁ ለሚል፥ መስኮትንም ለሚያወጣ፥ በዝግባም ስራ ለሚያሳጌጥ፥ በቀይ ቀለምም ለሚቀባው ወዮለት!",
    "15": "በዝግባ እንጨት ስለምትወዳደር በውኑ ትነግሳለህን? በውኑ አባትህ አይበላምና አይጠጣም ነበርን? ፍርድንና ፅድቅንስ አያደርግም ነበርን? በዚያም ጊዜ መልካም ሆኖለት ነበር።",
    "16": "የድሃውንና የችግረኛውን ፍርድ ይፈርድ ነበር፥ በዚያም ጊዜ መልካም ሆኖ ነበር። ይህ እኔን ማወቅ አይደለምን? ይላል እግዚአብሔር፡፡",
    "17": "አይንህና ልብህ ግን ለስስት ንፁህ ደምንም ለማፍሰስ አመፅንና ግፍንም ለመስራት ብቻ ነው።",
    "18": "ስለዚህ እግዚአብሔር ስለ ይሁዳ ንጉስ ስለ ኢዮስያስ ልጅ ስለ ኢዮአቄም እንዲህ ይላል፦ ወንድሜ ሆይ፥ ወዮ! እያሉ አያለቅሱለትም፥ ወይም፦ ጌታ ሆይ፥ ወዮ! እያሉ አያለቅሱለትም።",
    "19": "አህያም እንደሚቀበር ይቀበራል፥ ከኢየሩሳሌምም በር ወደ ውጭ ተጎትቶ ይጣላል።",
    "20": "ውሽሞችሽ ሁሉ ጠፍተዋልና ወደ ሊባኖስ ወጥተሽ ጩኺ፤ በባሳን ላይ ድምፅሽን አንሺ፤ በአባሪምም ውስጥ ሆነሽ ጩኺ።",
    "21": "በደህንነትሽ ጊዜ ተናገርሁሽ አንቺም፦ አልሰማም አልሽ። ከህፃንነትሽ ጀምሮ ቃሌን አለመስማትሽ መንገድሽ ነው።",
    "22": "በግ ጠባቂዎችሽን ሁሉ ነፋስ ይጠብቃቸዋል፥ ውሽሞችሽም ተማርከው ይሄዳሉ፤ በዚያን ጊዜም ስለ ክፋትሽ ሁሉ ታፍሪያለሽ ትጎሳቆይማለሽ።",
    "23": "አንቺ በሊባኖስ የምትቀመጪ፥ በዝግባ ዛፍም ውስጥ ጎጆሽን የምትሰሪ ሆይ፥ ምጥ እንደ ያዛት ሴት ህማም በያዘሽ ጊዜ እንዴት ታጓሪያለሽ!",
    "24": "እኔ ህያው ነኝና የይሁዳ ንጉስ የኢዮአቄም ልጅ ኢኮንያን የቀኝ እጄ ማህተም ቢሆን ኖሮ እንኳ፥ ከዚያ እነቅልህ ነበር፥ ይላል እግዚአብሔር፤",
    "25": "ነፍስህንም ለሚሹት ለምትፈራቸውም እጅ፥ ለባቢሎን ንጉስ ለናቡከደነፆር ለከለዳውያንም እጅ እሰጥሃለሁ።",
    "26": "አንተንም የወለደችህንም እናትህን ወዳልተወለዳችሁባት ወደ ሌላ አገር እጥላችኋለሁ፥ በዚያም ትሞታላችሁ።",
    "27": "ይመለሱባትም ዘንድ ነፍሳቸው ወደምትመኛት ወደዚያች ምድር አይመለሱም።",
    "28": "በውኑ ይህ ሰው ኢኮንያን የተናቀና የተሰበረ የሸክላ እቃ ነውን? ወይስ እርሱ ለአንዳች የማይረባ የሸክላ እቃ ነውን? እርሱና ዘሩስ በማያውቋት ምድር ስለ ምን ተጥለው ወደቁ?",
    "29": "ምድር ሆይ፥ ምድር ሆይ፥ ምድር ሆይ፥ የእግዚአብሔርን ቃል ስሚ።",
    "30": "እግዚአብሔር እንዲህ ይላል፦ ከዚህ ሰው ዘር የሚከናወን በዳዊትም ዙፋን ላይ የሚቀመጥ በይሁዳም የሚነግስ እንግዲህ አይገኝምና፦ መካን በዘመኑም የማይከናወንለት ሰው ብላችሁ ፃፉ።"
}