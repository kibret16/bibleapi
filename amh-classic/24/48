{
    "1": "ስለ ሞአብ የእስራኤል አምላክ የሰራዊት ጌታ እግዚአብሔር እንዲህ ይላል፦ ናባው ጠፍታለችና ወዮላት! ቂርያታይም አፍራለች ተይዛማለች፤ ሚስጋብ አፍራለች ደንግጣማለች።",
    "2": "ከእንግዲህ ወዲህ የሞአብ ትምክህት የለም፤ በሃሴቦን ላይ፦ ኑ ህዝብ እንዳትሆን እናጥፋት ብለው ክፉ ነገር አስበውባታል። መድሜን ሆይ፥ አንቺ ደግሞ ትጠፊአለሽ ሰይፍም ያሳድድሻል።",
    "3": "መፍረስና ታላቅ ጥፋት የሚል የጩኸት ቃል ከሆሮናይም ተሰማ።",
    "4": "ሞአብ ጠፍታለች፥ ልጆችዋም ጩኸትን አሰምተዋል።",
    "5": "በሉሂት አቀበት ልቅሶ እያለቀሱ ይወጣሉና፥ በሆሮናይምም ቁልቁለት የጥፋትንና የመባባትን ጩኸት ሰምተዋል።",
    "6": "ሸሽታችሁ ራሳችሁን አድኑ፤ በምድረ በዳ እንዳለ ቁጥቋጦ ሁኑ።",
    "7": "በስራሽና በመዝገብሽ ታምነሻልና አንቺ ደግሞ ትያዢያለሽ፤ ካሞሽም ከካህናቱና ከአለቆቹ ጋር በአንድነት ይማረካል።",
    "8": "እግዚአብሔርም እንደ ተናገረ፥ አጥፊ ወደ ከተማ ሁሉ ይመጣል አንዲትም ከተማ አትድንም፤ ሸለቆውም ይጠፋል ሜዳውም ይበላሻል።",
    "9": "በርራ እንድትወጣ ለሞአብ ክንፍ ስጡአት፤ ከተሞችዋም ባድማና ወና ይሆናሉ።",
    "10": "የእግዚአብሔርን ስራ በቸልታ የሚያደግ ርጉም ይሁን፥ ሰይፉንም ከደም የሚከለክል ርጉም ይሁን።",
    "11": "ሞአብ ከታናሽነቱ ጀምሮ ቅምጥል ነበረ፥ በአምቡላውም ላይ አርፎአል፥ ከእቃውም ወደ እቃ አልተገላበጠም፥ ወደ ምርኮም አልሄደም፤ ስለዚህ ቃናው በእርሱ ውስጥ ቀርቶአል፥ መአዛውም አልተለወጠም።",
    "12": "ስለዚህ፥ እነሆ፥ የሚያገላብጡትን የምልክበት ዘመን ይመጣል፥ ይላል እግዚአብሔር፥ እነርሱም ያገላብጡታል፤ ጋኖቹንም ባዶ ያደርጋሉ፥ መስቴዎቹንም ይሰብራሉ።",
    "13": "የእስራኤልም ቤት ይታመንባት ከነበረው ከቤቴል እንዳፈረ፥ እንዲሁ ሞአብ ከካሞሽ ያፍራል።",
    "14": "እናንተ፦ እኛ ሃያላን በሰልፍም ፅኑአን ነን እንዴት ትላላችሁ?",
    "15": "ሞአብ ፈርሶአል፥ ከተሞቹም ጠፍተዋል፥ የተመረጡትም ጉልማሶች ወደ መታረድ ወርደዋል፥ ይላል ስሙ የሰራዊት ጌታ እግዚአብሔር የሆነ ንጉስ።",
    "16": "የሞአብ ጥፋት ሊመጣ ቀርቦአል መከራውም እጅግ ይፈጥናል።",
    "17": "በዙሪያው ያላችሁ ሁሉ ስሙንም የምታውቁ ሁሉ፦ ብርቱው በትር፥ የከበረው ሽመል፥ እንዴት ተሰበረ! ብላችሁ አልቅሱለት።",
    "18": "በዲቦን የምትኖሪ ሆይ፥ ሞአብን የሚያጠፋ ወጥቶብሻልና፥ አምባሽንም ሰብሮአልና ከክብርሽ ውረጂ በጥማትም ተቀመጪ።",
    "19": "በአሮኤር የምትኖሪ ሆይ፥ በመንገድ አጠገብ ቆመሽ ተመልከቺ የሸሸውንና ያመለጠችውን፦ ምን ሆኖአል? ብለሽ ጠይቂ።",
    "20": "ሞአብም ፈርሶአልና አፈረ አልቅሱ ጩሁም ሞአብ እንደ ተዘረፈ በአርኖን አጠገብ አውሩ።",
    "21": "በሜዳ ላይ፥ በሆሎን፥ በያሳ፥ በሜፍአት ላይ፥",
    "22": "በዲቦን፥ በናባው፥ በቤት ዲብላታይም ላይ፥",
    "23": "በቂርያታይም፥ በቤትጋሙል፥ በቤትምኦን ላይ፥",
    "24": " በቂርዮት፥ በባሶራ፥ በሞአብም ምድር ከተሞች ሁሉ ቅርብና ሩቅ በሆኑ ላይ ፍርድ መጥቶአል።",
    "25": "የሞአብ ቀንድ ተቆረጠ ክንዱም ተሰበረ፥ ይላል እግዚአብሔር፡፡",
    "26": "በእግዚአብሔር ላይ ኮርቶአልና አስክሩት፤ ሞአብም በጥፋቱ ላይ ይንከባለላል፥ ደግሞም መሳቂያ ይሆናል።",
    "27": "እስራኤል ለአንተ መሳቂያ አልሆነምን? ወይስ በሌቦች መካከል ተገኝቶአልን? ስለ እርሱ በተናገርህ ጊዜ ራስህን ትነቀንቃለህ።",
    "28": "እናንተ በሞአብ የምትኖሩ ሆይ፥ ከተሞችን ትታችሁ በአለት ውስጥ ተቀመጡ፥ በገደል አፋፍም ቤትዋን እንደምትሰራ እንደ ርግብ ሁኑ።",
    "29": "እጅግ እንደ ታበየ ስለ ሞአብ ትእቢት ስለ ትምክህቱም ስለ ኩራቱም ስለ መጓደዱም ስለ ልቡም ትእቢት ሰምተናል።",
    "30": "ቁጣው ምንም እንደ ሆነ አውቃለሁ፥ ይላል እግዚአብሔር፤ ፉከራው ምንም አልሰራም።",
    "31": "ስለዚህ ለሞአብ አለቅሳለሁ ለሞአብም ሁሉ እጮሃለሁ፤ ለቂርሄሬስ ሰዎች አለቅሳለሁ።",
    "32": "አንቺ የሴባማ ወይን ሆይ፥ ከኢያዜር ልቅሶ ይልቅ ለአንቺ አለቅሳለሁ ቅርንጫፎችሽ ባህርን ተሻግረዋል፥ ወደ ኢያዜርም ባህር ደርሰዋል፤ አጥፊው በሰብልሽና በወይንሽ ላይ መጥቶአል።",
    "33": "ሃሴትና ደስታ ከፍሬያማው እርሻና ከሞአብ ምድር ጠፍተዋል፤ ጠጁን ከመጥመቂያው አጥፍቻለሁ፤ ጠማቂውም በእልልታ አይጠምቅም፥ እልልታቸውም እልልታ አይሆንም።",
    "34": "ከሃሴቦን ጩኸት እስከ ኤልያሊና እስከ ያሃፅ ድረስ ድምፃቸውን ሰጥተዋል፤ ከዞአር እስከ ሆሮናይምና እስከ ኤግላት ሺሊሺያ ድረስ ይደርሳል፤ የኔምሬም ውሃ ደግሞ ይደርቃል።",
    "35": "በኮረብታው መስገጃ ላይ የሚሰዋውን ለአማልክቱም የሚያጥነውን ከሞአብ አጠፋለሁ፥ ይላል እግዚአብሔር፡፡",
    "36": "ያተረፈው ትርፉ ጠፍቶበታልና ስለዚህ ልቤ ለሞአብ እንደ እንቢልታ ይጮሃል፥ ልቤም ለቂርሄሬስ ሰዎች እንደ እንቢልታ ይጮሃል።",
    "37": "ራስ ሁሉ መላጣ ጢምም ሁሉ የተላጨ ነውና በእጅም ሁሉ ላይ ክትፋት በወገብም ላይ ማቅ አለና።",
    "38": "ሞአብን እንደማይወደድ እቃ ሰብሬአለሁና በሞአብ ሰገነት ሁሉ ላይ በአደባባዩም ላይ በሁሉም ቦታ ልቅሶ አለ፥ ይላል እግዚአብሔር፡፡",
    "39": "እንዴት ተገለበጠ! በእፍረትም የተነሳ ሞአብ ጀርባውን እንዴት መለሰ! ብላችሁ አልቅሱ። ሞአብም በዙሪያው ላሉት ሁሉ መሳቂያና ድንጋጤ ይሆናል።",
    "40": "እግዚአብሔር እንዲህ ይላልና፦ እነሆ፥ እንደ ንስር ይበርራል ክንፉንም በሞአብ ላይ ይዘረጋል።",
    "41": "ከተሞቹ ተይዘዋል፥ አምባዎቹም ተወስደዋል፥ በዚያም ቀን የሞአብ ሃያላን ልብ ምጥ እንደ ያዛት ሴት ልብ ይሆናል።",
    "42": "ሞአብም በእግዚአብሔር ላይ ኮርቶአልና ህዝብ ከመሆን ይጠፋል።",
    "43": "በሞአብ የምትኖር ሆይ፥ ፍርሃትና ጉድጓድ ወጥመድም በአንተ ላይ አለ፥ ይላል እግዚአብሔር፡፡",
    "44": "በሞአብ ላይ የመጎብኘትን አመት አመጣበታለሁና፥ ይላል እግዚአብሔር፤ በፍርሃት የሸሸ በጉድጓድ ውስጥ ይወድቃል፥ ከጉድጓድም የወጣ በወጥመድ ይያዛል።",
    "45": "የሸሹ ደክመው ከሃሴቦን ጥላ በታች ቆመዋል፤ እሳት ከሃሴቦን ነበልባልም ከሴዎን ወጥቶአል የሞአብንም ማእዘን የሴትንም ልጆች አናት በልቶአል።",
    "46": "ሞአብ ሆይ፥ ወዮልህ! የካሞሽ ወገን ጠፍቶአል፤ ወንዶች ልጆችህ ተማርከዋልና፥ ሴቶች ልጆችህም ወደ ምርኮ ሄደዋልና።",
    "47": "ነገር ግን በኋለኛው ዘመን የሞአብን ምርኮ እመልሳለሁ፥ ይላል እግዚአብሔር፦ የሞአብ ፍርድ እስከዚህ ድረስ ነው።"
}