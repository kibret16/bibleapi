{
    "1": "በብንያም አገር በአናቶት ከነበሩ ካህናት የሆነ የኬልቅያስ ልጅ የኤርምያስ ቃል።",
    "2": "በይሁዳ ንጉስ በአሞፅ ልጅ በኢዮስያስ ዘመን በመንግስቱ በአስራ ሶስተኛው አመት የእግዚአብሔር ቃል መጣለት።",
    "3": "በይሁዳም ንጉስ በኢዮስያስ ልጅ በኢዮአቄም ዘመን፥ እስከ ይሁዳ ንጉስ እስከ ኢዮስያስ ልጅ እስከ ሴዴቅያስ እስከ አስራ አንደኛው አመት ፍፃሜ፥ ኢየሩሳሌም እስከ ተማረከችበት እስከ አምስተኛው ወር ድረስ መጣ።",
    "4": "የእግዚአብሔርም ቃል ወደ እኔ እንዲህ ሲል መጣ።",
    "5": "በሆድ ሳልሰራህ አውቄሃለሁ፥ ከማህፀንም ሳትወጣ ቀድሼሃለሁ፥ ለአህዛብም ነቢይ አድርጌሃለሁ።",
    "6": "እኔም። ወዮ ጌታ እግዚአብሔር፥ እነሆ፥ ብላቴና ነኝና እናገር ዘንድ አላውቅም አልሁ።",
    "7": "እግዚአብሔር ግን እንዲህ አለኝ። ወደምሰድድህ ሁሉ ዘንድ ትሄዳለህና፥ የማዝዝህንም ሁሉ ትናገራለህና። ብላቴና ነኝ አትበል።",
    "8": "እኔ አድንህ ዘንድ ከአንተ ጋር ነኝና ከፊታቸው አትፍራ፥ ይላል እግዚአብሔር፦",
    "9": "እግዚአብሔርም እጁን ዘርግቶ አፌን ዳሰሰ፥ እግዚአብሔርም፦ እነሆ፥ ቃሌን በአፍህ ውስጥ አኑሬአለሁ",
    "10": "እነሆ። ትነቅልና ታፈርስ ዘንድ፥ ታጠፋና ትገለብጥ ዘንድ፥ ትሰራና ትተክል ዘንድ በአህዛብና በመንግስታት ላይ ዛሬ አድርጌሃለሁ አለኝ።",
    "11": "ደግሞ የእግዚአብሔር ቃል። ኤርምያስ ሆይ፥ ምን ታያለህ? እያለ ወደ እኔ መጣ። እኔም። የለውዝ በትር አያለሁ አልሁ።",
    "12": "እግዚአብሔርም፦ እፈፅመው ዘንድ በቃሌ እተጋለሁና መልካም አይተሃል አለኝ።",
    "13": "ሁለተኛም ጊዜ የእግዚአብሔር ቃል። ምን ታያለህ? እያለ ወደ እኔ መጣ። እኔም። የሚፈላ አፍላል አያለሁ፥ ፊቱም ከሰሜን ወገን ነው አልሁ።",
    "14": "እግዚአብሔርም እንዲህ አለኝ። ከሰሜን ወገን ክፉ ነገር በምድሪቱ በተቀመጡ ሁሉ ላይ ይገለጣል።",
    "15": "እነሆ፥ እኔ በሰሜን ያሉትን የመንግስታትን ወገኖች ሁሉ እጠራለሁ፥ ይላል እግዚአብሔር እነርሱም ይመጣሉ እያንዳንዳቸውም በኢየሩሳሌም በር መግቢያ በዙሪያዋ በቅጥርዋ ሁሉ ላይ በይሁዳም ከተሞች ሁሉ ላይ ዙፋናቸውን ያስቀምጣሉ።",
    "16": "ስለ ክፋታቸውም ሁሉ፥ እኔን ስለ ተው ለሌሎችም አማልክት ስላጠኑ ለእጃቸውም ስራ ስለ ሰገዱ፥ ፍርዴን በእነርሱ ላይ እናገራለሁ።",
    "17": "አንተ ግን ወገብህን ታጠቅ፥ ተነስም፥ ያዘዝሁህም ሁሉ ንገራቸው በፊታቸው እንዳላስፈራህ አትፍራቸው።",
    "18": "እነሆ፥ በምድሪቱ ሁሉ ላይ በይሁዳም ነገስታት በአለቆችዋና በካህናትዋ ላይ በምድሪቱም ህዝብ ላይ እንደ ተመሸገ ከተማ እንደ ብረትም አምድ እንደ ናስም ቅጥር ዛሬ አድርጌሃለሁ።",
    "19": "ከአንተ ጋር ይዋጋሉ፥ ነገር ግን አድንህ ዘንድ እኔ ከአንተ ጋር ነኝና ድል አይነሱህም፥ ይላል እግዚአብሔር፦"
}