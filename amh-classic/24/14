{
    "1": "ወደ ኤርምያስ ስለ ድርቅ የመጣው የእግዚአብሔር ቃል ይህ ነው።",
    "2": "ይሁዳ አለቀሰች፥ ደጆችዋም ባዶ ሆኑ በምድርም ላይ ጨለሙ፤ የኢየሩሳሌም ጩኸት ከፍ ከፍ ብሎአል።",
    "3": "ታላላቆችም ብላቴኖቻቸውን ወደ ውሃ ሰደዱ፤ ወደ ጉድጓድ መጡ ውሃም አላገኙም፥ እቃቸውንም ባዶውን ይዘው ተመለሱ፤ አፈሩም ተዋረዱም ራሳቸውንም ተከናነቡ።",
    "4": "በምድር ላይ አልዘነበምና መሬቱ ስንጥቅጥቅ ስለሆነ አራሾች አፈሩ ራሳቸውንም ተከናነቡ።",
    "5": "ዋላ ደግሞ በምድረ በዳ ወለደች፥ ሳርም የለምና ግልገልዋን ተወች።",
    "6": "የሜዳ አህዮችም በወና ኮረብታ ላይ ቆመዋል፥ እንደ ቀበሮም ወደ ነፋስ አለከለኩ፤ ልምላሜም የለምና አይኖቻቸው ጠወለጉ።",
    "7": "አቤቱ፥ ሃጢአታችን ብዙ ነውና፥ በአንተም ላይ ሃጢአት ሰርተናልና ሃጢአታችን ይመሰክርብናል ነገር ግን ስለ ስምህ ብለህ አድርግ።",
    "8": "አንተ የእስራኤል ተስፋ ሆይ በመከራም ጊዜ የምታድነው፥ በምድር እንደ እንግዳ፥ ወደ ማደሪያ ዘወር እንደሚል መንገደኛ ስለ ምን ትሆናለህ?",
    "9": "እንዳንቀላፋ ሰው፥ ያድንም ዘንድ እንደማይችል ሃያል ስለ ምን ትሆናለህ? አንተ ግን፥ አቤቱ፥ በመካከላችን ነህ እኛም በስምህ ተጠርተናል፤ አትተወን።",
    "10": "እግዚአብሔር ለዚህ ህዝብ እንዲህ ይላል፦ መቅበዝበዝን ወድደዋል እግራቸውንም አልከለከሉም፤ ስለዚህ እግዚአብሔር በእነርሱ ደስ አይለውም፥ በደላቸውንም አሁን ያስባል ሃጢአታቸውንም ይቀጣል።",
    "11": "እግዚአብሔርም፦ ለዚህ ህዝብ ስለ መልካም አትፀልይላቸው።",
    "12": "በፆሙ ጊዜ ፀሎታቸውን አልሰማም፤ የሚቃጠለውን መስዋእትና የእህሉን ቁርባን ባቀረቡ ጊዜ አልቀበላቸውም፤ በሰይፍና በራብ በቸነፈርም አጠፋቸዋለሁ አለኝ።",
    "13": "እኔም፦ ጌታ እግዚአብሔር ሆይ፥ ወዮ! እነሆ፥ ነቢያት፦ በእውነት ሰላምን በዚህ ስፍራ እሰጣችኋለሁ እንጂ ሰይፍን አታዩም፥ ራብም አያገኛችሁም ይሉአቸዋል አልሁ።",
    "14": "እግዚአብሔርም እንዲህ አለኝ፦ ነቢያቱ ውሸት በስሜ ትንቢት ይናገራሉ፤ አላክኋቸውም፥ አላዘዝኋቸውም፥ አልተናገርኋቸውም፤ የውሸቱን ራእይ ምዋርትንም ከንቱንም ነገር የልባቸውንም ሽንገላ ይሰብኩላችኋል።",
    "15": "ስለዚህ እግዚአብሔር በስሜ ትንቢት ስለሚናገሩ ነቢያት፦ በዚህች አገር ሰይፍና ራብ አይሆንም ስለሚሉ ስላላክኋቸው ነቢያት እንዲህ ይላል፦ እነዚያ በሰይፍና በራብ ይጠፋሉ።",
    "16": "ትንቢት የሚናገሩላቸውም ሰዎች ከራብና ከሰይፍ የተነሳ በኢየሩሳሌም አደባባይ ይበተናሉ፤ ክፋታቸውንም አፈስስባቸዋለሁና እነርሱንና ሚስቶቻቸውን ወንዶችና ሴቶች ልጆቻቸውንም የሚቀብራቸው አይገኝም።",
    "17": "እንደዚህም ብለህ ትነግራቸዋለህ፦ የወገኔ ልጅ ድንግሊቱ በታላቅ ስብራትና እጅግ ክፉ በሆነ ቁስል ተሰብራለችና አይኖቼ ሌሊትና ቀን ሳያቋርጡ እንባ ያፍስሱ።",
    "18": "ወደ ሜዳ ብወጣ፥ እነሆ፥ በሰይፍ የሞቱ አሉ፤ ወደ ከተማም ብገባ፥ እነሆ፥ በራብ የከሱ አሉ፤ ነቢዩና ካህኑም ወደማያውቋት አገር ሄደዋልና።",
    "19": "በውኑ ይሁዳን ፈፅመህ ጥለኸዋልን? ነፍስህስ ፅዮንን ጠልታታለችን? ስለ ምን መታኸን? ፈውስስ ስለ ምን የለንም? ሰላምን በተስፋ ተጠባበቅን፥ መልካምም አልተገኘም፤ ፈውስን በተስፋ ተጠባበቅን፥ እነሆም፥ ድንጋጤ ሆነ።",
    "20": "አቤቱ፥ በአንተ ላይ ሃጢአትን ሰርተናልና ክፋታችንንና የአባቶቻችንን በደል እናውቃለን።",
    "21": "ስለ ስምህ ብለህ አትናቀን፥ የክብርህንም ዙፋን አታስነውር፤ ከእኛ ጋርም ያደረግኸውን ቃል ኪዳንህን አስብ እንጂ አታፍርስ።",
    "22": "በውኑ በአህዛብ ጣኦታት መካከል ያዘንብ ዘንድ የሚችል ይገኛልን? ወይስ ሰማይ ዝናብ ማፍሰስ ይችላልን? አቤቱ አምላካችን ሆይ፥ አንተ አይደለህምን? አንተ ይህን ነገር ሁሉ አድርገሃልና ስለዚህ አንተን በተስፋ እንጠባበቃለን።"
}