{
    "1": "ኢየሩሳሌምም በተያዘች ጊዜ፥ በይሁዳ ንጉስ በሴዴቅያስ በዘጠነኛው አመት በአስረኛው ወር የባቢሎን ንጉስ ናቡከደነፆርና ሰራዊቱ ሁሉ ወደ ኢየሩሳሌም መጥተው ከበቡአት፤",
    "2": "በሴዴቅያስም በአስራ አንደኛው አመት በአራተኛው ወር ከወሩም በዘጠነኛው ቀን ከተማይቱ ተሰበረች።",
    "3": "የባቢሎንም ንጉስ አለቆች ሁሉ፥ ኤርጌል ሳራስር፥ ሳምጋርናቦ፥ ሰርሰኪም፥ ራፌስ፥ ኤርጌል ሳራስር፥ ራብማግ፥ ከቀሩት ከባቢሎን ንጉስ አለቆች ሁሉ ጋር ገብተው በመካከለኛው በር ውስጥ ተቀመጡ።",
    "4": "የይሁዳ ንጉስ ሴዴቅያስ ሰልፈኞቹም ሁሉ ባዩአቸው ጊዜ ኮበለሉ፥ በሌሊትም በንጉሱ አትክልት መንገድ በሁለቱ ቅጥር መካከል ከነበረው ደጅ ከከተማይቱ ወጡ በአረባም መንገድ ወጡ።",
    "5": "የከለዳውያንም ሰራዊት ተከታተላቸው፥ ሴዴቅያስንም በኢያሪኮ ሜዳ አገኙት፤ ይዘውም በሃማት ምድር ወዳለችው ወደ ሪብላ ወደ ባቢሎን ንጉስ ወደ ናቡከደነፆር አመጡት፤ እርሱም ፍርድን በእርሱ ላይ ተናገረ።",
    "6": "የባቢሎንም ንጉስ የሴዴቅያስን ልጆች በአይኑ ፊት በሪብላ ገደላቸው፤ የባቢሎንም ንጉስ የይሁዳን ከበርቴዎች ሁሉ ገደለ።",
    "7": "የሴዴቅያስንም አይን አወጣ፥ ወደ ባቢሎንም ይወስደው ዘንድ በሰንሰለት አሰረው።",
    "8": "ከለዳውያንም የንጉሱንና የህዝቡን ቤቶች በእሳት አቃጠሉ፥ የኢየሩሳሌምንም ቅጥር አፈረሱ።",
    "9": "የዘበኞቹም አለቃ ናቡዘረዳን በከተማይቱ የቀሩትን ህዝብ ወደ እርሱም የኮበለሉትን ሰዎች የቀረውንም የህዝቡን ቅሬታ ወደ ባቢሎን ማረካቸው።",
    "10": "አንዳች ከሌላቸው ከህዝቡ ድሆች ግን የዘበኞቹ አለቃ ናቡዘረዳን በይሁዳ አገር ተዋቸው፥ የወይኑን ቦታና እርሻውን በዚያን ጊዜ ሰጣቸው።",
    "11-12": "የባቢሎንም ንጉስ ናቡከደነፆር ስለ ኤርምያስ፦ ውሰደውና በመልካም ተመልከተው፥ የሚሻውንም ነገር አድርግለት እንጂ ክፉን ነገር አታድርግበት ብሎ የዘበኞቹን አለቃ ናቡዘረዳንን አዘዘ።",
    "13": "የዘበኞቹም አለቃ ናቡዘረዳን ላከ፥ ናቡሽዝባንም ራፋስቂስም ኤርጌል ሳራስርም ራብማግም የባቢሎንም ንጉስ ዋና ዋና አለቆች ሁሉ ላኩ፤",
    "14": "ኤርምያስንም ከግዞት ቤት አደባባይ አወጡት፥ ወደ ቤቱም ይወስደው ዘንድ ለሳፋን ልጅ ለአኪቃም ልጅ ለጎዶልያስ ሰጡት፤ እንዲህም በህዝብ መካከል ተቀመጠ።",
    "15": "በግዞትም ቤት አደባባይ ታስሮ ሳለ የእግዚአብሔር ቃል እንዲህ ሲል ወደ ኤርምያስ መጣ፦",
    "16": "ሂድ ለኢትዮጵያዊውም ለአቤሜሌክ እንዲህ በለው፦ የእስራኤል አምላክ የሰራዊት ጌታ እግዚአብሔር እንዲህ ይላል፦ እነሆ፥ ለበጎነት ሳይሆን ለክፋት ቃሌን በዚህች ከተማ ላይ አመጣለሁ በዚያም ቀን በፊትህ ይፈፀማል።",
    "17": "በዚያ ቀን አድንሃለሁ፥ ይላል እግዚአብሔር፤ በምትፈራቸው ሰዎች እጅ አልሰጥህም።",
    "18": "ፈፅሜ አድንሃለሁ ነፍስህም እንደ ምርኮ ትሆንልሃለች እንጂ በሰይፍ አትወድቅም፥ በእኔ ታምነሃልና፥ ይላል እግዚአብሔር፡፡"
}