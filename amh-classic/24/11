{
    "1": "ከእግዚአብሔር ዘንድ ወደ ኤርምያስ የመጣው ቃል ይህ ነው።",
    "2": "የዚህን ቃል ኪዳን ቃል ስማ፥ ለይሁዳም ሰዎች በኢየሩሳሌምም ለሚኖሩ ተናገር፥",
    "3-4": "እንደዚህም በላቸው፦ የእስራኤል አምላክ እግዚአብሔር እንዲህ ይላል፦ ከግብፅ አገር ከብረት ምድጃ ባወጣኋቸው ቀን ለአባቶቻችሁ ያዘዝሁትን የዚህን ቃል ኪዳን ቃል የማይሰማ ሰው ርጉም ይሁን፤ አልሁም፦ ቃሌን ስሙ፥ ያዘዝኋችሁንም ሁሉ አድርጉ፤ እንዲሁም እናንተ ህዝብ ትሆኑኛላችሁ እኔም አምላክ እሆናችኋለሁ።",
    "5": "ይህም ዛሬ እንደ ሆነ ወተትና ማር የምታፈስሰውን ምድር እሰጣቸው ዘንድ ለአባቶቻችሁ የማልሁትን መሃላ አፀና ዘንድ ነው። እኔም፦ አቤቱ፥ አሜን ብዬ መለስሁለት።",
    "6": "እግዚአብሔርም እንዲህ አለኝ፦ ይህችን ቃል ሁሉ በይሁዳ ከተሞችና በኢየሩሳሌም አደባባይ ተናገር፥ እንዲህም በል፦ የዚህን ቃል ኪዳን ቃል ስሙ አድርጉትም።",
    "7": "አባቶቻችሁን ከግብፅ ምድር ካወጣሁበት ቀን ጀምሮ እስከ ዛሬ ድረስ፥ በማለዳ ተነስቼ እያስጠነቀቅሁ፦ ቃሌን ስሙ በማለት አስጠንቅቄአቸው ነበር።",
    "8": "እነርሱ ሁሉ ግን በክፉ ልባቸው እልከኝነት ሄዱ እንጂ አልሰሙም ጆሮአቸውንም አላዘነበሉም፤ ስለዚህ ያዘዝኋቸውን እነርሱም ያላደረጉትን የዚህን ቃል ኪዳን ቃል ሁሉ አመጣሁባቸው።",
    "9": "እግዚአብሔርም እንዲህ አለኝ፦ በይሁዳ ሰዎችና በኢየሩሳሌም በሚኖሩ ዘንድ አድማ ተገኝቶአል።",
    "10": "ቃሌንም ይሰሙ ዘንድ እንቢ ወዳሉ ወደ አባቶቻቸው ሃጢአት ተመለሱ፥ ያመልኩአቸውም ዘንድ እንግዶችን አማልክት ተከተሉ፤ የእስራኤል ቤትና የይሁዳ ቤት ከአባቶቻቸው ጋር ያደረግሁትን ቃል ኪዳን አፈረሱ።",
    "11": "ስለዚህ እግዚአብሔር እንዲህ ይላል፦ እነሆ፥ ሊያመልጡት የማይችሉትን ክፉ ነገር አመጣባቸዋለሁ፥ ወደ እኔም ይጮሃሉ፤ እኔም አልሰማቸውም።",
    "12": "በይሁዳም ከተሞችና በኢየሩሳሌም የሚኖሩ ሄደው ወደሚያጥኑላቸው አማልክት ይጮሃሉ፤ ነገር ግን በመከራቸው ጊዜ ከቶ አያድኑአቸውም።",
    "13": "ይሁዳ ሆይ፥ አማልክትህ እንደ ከተሞችህ ቁጥር እንዲሁ ናቸው፤ እንደ ኢየሩሳሌምም መንገዶች ቁጥር ለነውረኛ ነገር መሰዊያ፥ እርሱም ለበአል ታጥኑበት ዘንድ መሰዊያ፥ አድርጋችኋል።",
    "14": "አንተም ስለዚህ ህዝብ አትፀልይ፤ ከመከራቸው የተነሳ ወደ እኔ በጮሁ ጊዜ አልሰማቸውምና ስለ እነርሱም ጩኸትና ልመና አታድርግ።",
    "15": "ወዳጄ በቤቴ ውስጥ ምን አላት? ስእለት ወይም የተቀደሰ ስጋ ክፋትሽን ከአንቺ ያስወግዳልን? ወይስ በእነዚህ ታመልጫለሽን?",
    "16": "እግዚአብሔር ስምሽን፦በመልካም ፍሬ የተዋበች የለመለመች የወይራ ዛፍ ብሎ ጠራው፤ በፅኑ አውሎ ነፋስ ጩኸት እሳትን አነደደባት፥ ቅርንጫፎችዋም ተሰብረዋል።",
    "17": "ለበአልም በማጠናቸው ያስቆጡኝ ዘንድ ለራሳቸው ስለ ሰሩአት ስለ እስራኤልና ስለ ይሁዳ ቤት ክፋት የተከለሽ የሰራዊት ጌታ እግዚአብሔር ክፉን ነገር ተናግሮብሻል።",
    "18": "እግዚአብሔርም አስታወቀኝ እኔም አወቅሁ ስራቸውንም ገለጥህልኝ።",
    "19": "እኔም ለመታረድ እንደሚነዳ እንደ የዋህ በግ ጠቦት ሆንሁ፤ እርሱም፦ ዛፉን ከፍሬው ጋር እንቁረጥ፥ ስሙም ከእንግዲህ ወዲህ እንዳይታሰብ ከህያዋን ምድር እናጥፋው ብለው ምክርን እንዳሰቡብኝ አላወቅሁም ነበር።",
    "20": "ኩላሊትንና ልብን የምትፈትን በቅንም የምትፈርድ አቤቱ የሰራዊት ጌታ ሆይ፥ ክርክሬን ገልጬልሃለሁና በእነርሱ ላይ የሚሆን በቀልህን ለይ።",
    "21": "ስለዚህም፦ በእጃችን እንዳትሞት በእግዚአብሔር ስም ትንቢት አትናገር ብለው ነፍስህን ስለሚሹ ስለ አናቶት ሰዎች እግዚአብሔር እንዲህ ይላል፦እነሆ፥ እቀጣቸዋለሁ፤",
    "22": "ጎበዛዝቶቻቸው በሰይፍ ይሞታሉ፥ ወንዶችና ሴቶች ልጆቻቸውም በራብ ይሞታሉ፤ በምጎበኛቸውም አመት በአናቶት ሰዎች ላይ ክፉ ነገር አመጣባቸዋለሁና ማንም ከእነርሱ የሚቀር የለም።"
}