{
    "1": "በዚያን ዘመን፥ ይላል እግዚአብሔር፥ የይሁዳን ነገስታት አጥንትና የመኳንንቶቹን አጥንት፥ የካህናቱን አጥንትና የነቢያቱን አጥንት፥ የኢየሩሳሌምንም ሰዎች አጥንት ከመቃብራቸው ያወጣሉ።",
    "2": "በወደዱአቸውና ባመለኩአቸው፥ በተከተሉአቸውና በፈለጉአቸው፥ በሰገዱላቸውም በፀሃይና በጨረቃ በሰማይም ሰራዊት ሁሉ ፊት ይዘረጉአቸዋል፤ አያከማቹአቸውም አይቀብሩአቸውምም፥ በምድርም ፊት ላይ እንደ ጉድፍ ይሆናሉ።",
    "3": "እኔም ባሳደድኋቸው ስፍራ ሁሉ የቀሩ፥ ከዚህች ክፉ ወገን የተረፉ ቅሬታዎች ሁሉ፥ ከህይወት ይልቅ ሞትን ይመርጣሉ።",
    "4": "እንዲህም ትላቸዋለህ፦ እግዚአብሔር እንዲህ ይላል፦ የወደቁ አይነሱምን? የሳተስ አይመለስምን?",
    "5": "እንግዲህ ይህ የኢየሩሳሌም ህዝብ ዘወትር ስለ ምን ወደ ኋላው ይመለሳል? ተንኮልን ይዞአል ሊመለስም እንቢ ብሎአል።",
    "6": "አደመጥሁ ሰማሁም፤ ቅንን ነገር አልተናገሩም፤ ማናቸውም፦ ምን አድርጌአለሁ? ብሎ ከክፋቱ ንስሃ የገባ የለም፤ ወደ ሰልፍም እንደሚሮጥ ፈረስ እያንዳንዱ በየመንገዱ ይሄዳል።",
    "7": "ሽመላ በሰማይ ጊዜዋን አውቃለች፤ ዋኖስና ጨረባ ዋልያም የመምጣታቸውን ጊዜ ይጠብቃሉ፤ ህዝቤ ግን የእግዚአብሔርን ፍርድ አላወቁም።",
    "8": "እናንተስ፦ ጥበበኞች ነን የእግዚአብሔርም ህግ ከእኛ ጋር ነው እንዴት ትላላችሁ? እነሆ፥ የፀሃፊ ብርእ ሃሰተኛ ነው በሃሰትም አድርጎአል።",
    "9": "ጥበበኞች አፍረዋል ደንግጠውማል ተማርከውማል፤ እነሆ፥ የእግዚአብሔርን ቃል ጥለዋል፤ ምን አይነት ጥበብ አላቸው?",
    "10": "ከታናሹ ጀምሮ እስከ ታላቁ ድረስ ሁሉ ስስትን ያስባሉና፥ ከነቢዩም ጀምሮ እስከ ካህኑ ድረስ ሁሉ በተንኮል ያደርጋሉና ስለዚህ ሚስቶቻቸውን ለሌሎች፥ እርሻቸውንም ለሚወርሱባቸው እሰጣለሁ።",
    "11": "የህዝቤንም ሴት ልጅ ስብራት በጥቂቱ ይፈውሳሉ፤ ሰላም ሳይሆን፦ ስለም ሰላም ይላሉ።",
    "12": "አስፀያፊ ነገርን ስለ ሰሩ አፍረዋልን? ምንም አላፈሩም፥ እፍረትንም አላወቁም፤ ስለዚህ ከሚወድቁ ጋር ይወድቃሉ፤ በጎበኘኋቸው ጊዜ ይዋረዳሉ፥ ይላል እግዚአብሔር፡፡",
    "13": "ፈፅሜ አጠፋችኋለሁ፥ ይላል እግዚአብሔር፤ በወይን ላይ ፍሬ፥ በበለስ ዛፍ ላይ በለስ አይሆንም፥ ቅጠልም ይረግፋል፤ የሚያልፉባቸውንም ሰጠኋቸው።",
    "14": "ዝም ብለን ለም እንቀመጣለን? እግዚአብሔርን ስለ በደልን አምላካችን እግዚአብሔር አጥፍቶናልና፥ የሃሞትንም ውሃ አጠጥቶናልና ተሰብስባችሁ ወደ ተመሸጉ ከተሞች እንግባ በዚያም እንጥፋ።",
    "15": "ሰላምን በተስፋ ተጠባበቅን፥ መልካምም አልተገኘም፤ መጠገንን በተስፋ ተጠባበቅን፥ እነሆም፥ ድንጋጤ ሆነ።",
    "16": "የፈረሶቹ ድምፅ ከዳን ተሰማ፤ ከአርበኞች ፈረሶች ማሽካካት የተነሳ ምድር ሁሉ ተንቀጠቀጠች፤ መጡም ምድሪቱንና በእርስዋም ያለውን ሁሉ፥ ከተማይቱንና የተቀመጡባትንም በሉ።",
    "17": "እነሆ፥ አስማት የማይከለክላቸውን እባቦችንና እፉኝቶችን እሰድድባችኋለሁ፤ እነርሱም ይነድፉአችኋል።",
    "18": "ህዘኔ የማይፅናና ነው፥ ልቤም በውስጤ ደክሞአል።",
    "19": "እነሆ፦ እግዚአብሔር በፅዮን የለምን? ወይስ ንጉስዋ በእርስዋ ዘንድ የለምን? የሚል የወገኔ ሴት ልጅ ጩኸት ድምፅ ከሩቅ አገር ተሰማ። በተቀረፁ ምስሎቻቸውና በባእድ ከንቱነትስ ያስቆጡኝ ስለ ምንድር ነው?",
    "20": "መከሩ አልፎአል፥ በጋው ሄዶአል፥ እኛም አልዳንነም።",
    "21": "በህዝቤ ሴት ልጅ ስብራት እኔ ተሰብሬአለሁ ጠቁሬማለሁ፤ አድናቆትም ይዞኛል።",
    "22": "በገለአድ የሚቀባ መድሃኒት የለምን? ወይስ በዚያ ሃኪም የለምን? የወገኔ ሴት ልጅ ፈውስ ስለ ምን አልሆነም?"
}