{
    "1-2": "ከእግዚአብሔር ዘንድ ወደ ኤርምያስ የመጣ ቃል፥ እንዲህም አለው፦ ተነስተህ ወደ ሸክላ ሰሪው ቤት ውረድ፥ በዚያም ቃሌን አሰማሃለሁ።",
    "3": "ወደ ሸክላ ሰሪው ቤትም ወረድሁ፥ እነሆም፥ ስራውን በመንኮራኩር ላይ ይሰራ ነበር።",
    "4": "ከጭቃም ይሰራው የነበረ እቃ በሸክላ ሰሪው እጅ ተበላሸ፥ ሸክላ ሰሪውም እንደ ወደደ መልሶ ሌላ እቃ አድርጎ ሰራው።",
    "5": "የእግዚአብሔርም ቃል ወደ እኔ እንዲህ ሲል መጣ።",
    "6": "የእስራኤል ቤት ሆይ፥ ይህ ሸክላ ሰሪ እንደሚሰራ በውኑ እኔ በእናንተ ዘንድ መስራት አይቻለኝምን? እነሆ፥ ጭቃው በሸክላ ሰሪ እጅ እንዳለ፥ እንዲሁ እናንተ በእኔ እጅ አላችሁ።",
    "7": "ስለ ህዝብ ስለ መንግስትም እነቅል አፈርስም አጠፋም ዘንድ በተናገርሁ ጊዜ፥",
    "8": "ይህ ስለ እርሱ የተናገርሁበት ህዝብ ከክፋቱ ቢመለስ፥ እኔ አደርግበት ዘንድ ካሰብሁት ክፉ ነገር እፀፀታለሁ።",
    "9": "ስለ ህዝቡም ስለ መንግስትም እሰራውና እተክለው ዘንድ በተናገርሁ ጊዜ፥",
    "10": "በፊቴ ክፉን ነገር ቢያደርግ ቃሌንም ባይሰማ፥ እኔ አደርግለት ዘንድ ስለ ተናገርሁት መልካም ነገር እፀፀታለሁ።",
    "11": "አሁን እንግዲህ ለይሁዳ ሰዎችና በኢየሩሳሌም ለሚቀመጡ፦ እግዚአብሔር እንዲህ ይላል፦ እነሆ፥ ክፉ ነገር እፈጥርባችኋለሁ፥ አሳብንም አስብባችኋለሁ፤ አሁንም ሁላችሁ ከክፉ መንገዳችሁ ተመለሱ፥ መንገዳችሁንና ስራችሁንም አቅኑ ብለህ ተናገራቸው።",
    "12": "እነርሱ ግን፦ እንጨክናለን፤ አሳባችንን ተከትለን እንሄዳለን ሁላችንም እንደ ክፉው ልባችን እልከኝነት እናደርጋለን አሉ።",
    "13": "ስለዚህ እግዚአብሔር እንዲህ ይላል፦ በአህዛብ መካከል፦ እንዲህ ያለ ነገር ማን ሰምቶአል? ብላችሁ ጠይቁ። የእስራኤል ድንግል በጣም የሚያስደነግጠውን ነገር አድርጋለች።",
    "14": "በውኑ የሊባኖስ በረዶ የምድረ በዳውን ድንጋይ ይተዋልን? ወይስ ከሩቅ የምትመጣው ቀዝቃዛይቱ ፈሳሽ ውሃ ትደርቃለችን?",
    "15": "ህዝቤ ግን ረስተውኛል ለከንቱ ነገርም አጥነዋል፤ ከመንገዱም ተሰናክለዋል ከቀድሞውም ጎዳና ርቀው ወዳልተሰራው ወደ ጠማማው መንገድ ፈቀቅ ብለዋል።",
    "16": "ምድራቸውን ለመደነቂያና ለዘላለም ማፍዋጫ አድርገዋል፤ የሚያልፍባት ሁሉ ይደነቃል፥ ራሱንም ያነቃንቃል።",
    "17": "በጠላት ፊት እንደ ምስራቅ ነፋስ እበትናቸዋለሁ፥ በጥፋታቸውም ቀን ጀርባዬን እንጂ ፊቴን አላሳያቸውም።",
    "18": "እነርሱም፦ ህግ ከካህን፥ ምክርም ከጠቢብ፥ ቃልም ከነቢይ አይጠፋምና ኑ፥ በኤርምያስ ላይ አሳብን እናስብ። ኑ፥ በምላስ እንምታው፥ ቃሉንም ሁሉ አናድምጥ አሉ።",
    "19": "አቤቱ፥ አድምጠኝ፥ የክርክሬንም ቃል ስማ።",
    "20": "ለነፍሴ ጉድጓድ ቆፍረዋልና በውኑ በመልካም ፋንታ ክፉ ይመለሳልን? ስለ እነርሱ በመልካም እናገር ዘንድ ቁጣህንም ከእነርሱ እመልስ ዘንድ በፊትህ እንደ ቆምሁ አስብ።",
    "21": "ስለዚህ ልጆቻቸውን ለራብ ስጥ፥ ለሰይፍም እጅ አሳልፈህ ስጣቸው፥ ሚስቶቻቸውም የወላድ መካንና መበለቶች ይሁኑ፥ ወንዶቻቸውም በሞት ይጥፉ፥ ጉልማሶቻቸውም በሰልፍ ጊዜ በሰይፍ ይመቱ።",
    "22": "ሊይዙኝ ጉድጓድ ቆፍረዋልና፥ ለእግሮቼም ወጥመድ ሸሽገዋልና ድንገት በላያቸው ጭፍራ ባመጣህ ጊዜ ከቤታቸው ጩኸት ይሰማ።",
    "23": "አንተ ግን፥ አቤቱ፥ ይገድሉኝ ዘንድ በላዬ የመከሩትን ምክር ሁሉ ታውቃለህ፤ በደላቸውን ይቅር አትበል፥ ሃጢአታቸውንም ከፊትህ አትደምስስ፤ በፊትህም ይውደቁ፥ በቁጣህ ጊዜ እንዲሁ አድርግባቸው።"
}