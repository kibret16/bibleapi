{
    "1": "ነቢዩ ኤርምያስ ወደ ተረፉት የምርኮ ሽማግሌዎች፥ ወደ ካህናቱም፥ ወደ ነቢያቱም፥ ናቡከደነፆር ከኢየሩሳሌም ወደ ባቢሎን ማርኮ ወዳፈለሰውም ህዝብ ሁሉ ከኢየሩሳሌም የላከው የደብዳቤው ቃል ይህ ነው።",
    "2": "ይህም የሆነው ንጉሱ ኢኮንያን እናቱም እቴጌይቱ ጃንደረቦቹም የይሁዳና የኢየሩሳሌምም አለቆች ጠራቢዎችና ብረት ሰራተኞችም ከኢየሩሳሌም ከወው በኋላ ነው።",
    "3": "ኤርምያስ የይሁዳ ንጉስ ሴዴቅያስ ወደ ባቢሎን ንጉስ ወደ ናቡከደነፆር ወደ ባቢሎን በላካቸው በሳፋን ልጅ በኤልአሳና በኬልቅያስ ልጅ በገማርያ እጅ ደብዳቤውን እንዲህ ሲል ላከው፦",
    "4": "የእስራኤል አምላክ የሰራዊት ጌታ እግዚአብሔር ከኢየሩሳሌም ወደ ባቢሎን ላስማረክኋቸው ምርኮኞች ሁሉ እንዲህ ይላል፦",
    "5": "ቤት ሰርታችሁ ተቀመጡ፥ አታክልትም ተክላችሁ ፍሬዋን ብሉ፤",
    "6": "ተጋቡ ወንዶችና ሴቶች ልጆችንም ውለዱ፤ ወንዶችና ሴቶች ልጆቻችሁንም አጋቡ፥ እነርሱም ወንዶችንና ሴቶችን ልጆች ይውለዱ፤ ከዚያም ተባዙ ጥቂቶችም አትሁኑ።",
    "7": "በእርስዋ ሰላም ሰላም ይሆንላችኋልና ወደ እርስዋ ላስማርክኋችሁ ከተማ ሰላምን ፈልጉ፥ ስለ እርስዋም ወደ እግዚአብሔር ፀልዩ።",
    "8": "የእስራኤልም አምላክ የሰራዊት ጌታ እግዚአብሔር እንዲህ ይላልና፦ በመካከላችሁ ያሉት ነቢያቶቻችሁና ምዋርተኞቻችሁ አያታልሉአችሁ፥ እናንተም የምታልሙትን ህልም አትስሙ።",
    "9": "በስሜ ሃሰተኛ ትንቢትን ይናገሩላችኋልና፤ እኔም አልላክኋቸውም።",
    "10": "እግዚአብሔር እንዲህ ይላልና፦ ሰባው አመት በባቢሎን በተፈፀመ ጊዜ እጎበኛችኋለሁ፥ ወደዚህም ስፍራ እመልሳችሁ ዘንድ መልካሚቱን ቃሌን እፈፅምላችኋለሁ።",
    "11": "ለእናንተ የማስባትን አሳብ እኔ አውቃለሁ፤ ፍፃሜና ተስፋ እሰጣችሁ ዘንድ የሰላም አሳብ ነው እንጂ የክፉ ነገር አይደለም።",
    "12": "እናንተም ትጠሩኛለችሁ፥ ሄዳችሁም ወደ እኔ ትፀልያላችሁ፥ እኔም እሰማችኋለሁ።",
    "13": "እናንተ ትሹኛላችሁ፥ በፍፁም ልባችሁም ከሻችሁኝ ታገኙኛላችሁ።",
    "14": "ከእናንተም ዘንድ እገኛለሁ፥ ይላል እግዚአብሔር፥ ምርኮአችሁንም እመልሳለሁ፥ ከአህዛብም ሁሉ ዘንድ እናንተንም ካሳደድሁበት ስፍራ ሁሉ እሰበስባችኋለሁ፥ ይላል እግዚአብሔር፤ እናንተንም ለምርኮ ወዳፈለስሁበት ስፍራ እመልሳችኋለሁ።",
    "15": "እናንተም፦ እግዚአብሔር በባቢሎን ነቢያትን አስነስቶልናል ብላችኋልና፤",
    "16": "እግዚአብሔር በዳዊት ዙፋን ስለ ተቀመጠ ንጉስ ከእናንተም ጋር ስላልተማረኩት ወንድሞቻችሁ፥ በዚህች ከተማ ስለሚኖሩ ህዝብ ሁሉ፥ እንዲህ ይላልና፦",
    "17": "የሰራዊት ጌታ እግዚአብሔር እንዲህ ይላል፦ እነሆ፥ ሰይፍንና ራብን ቸነፈርንም እሰድድባቸዋለሁ፥ ከክፋቱም የተነሳ ይበላ ዘንድ እንደማይቻል እንደ ክፉ በለስ አደርጋቸዋለሁ።",
    "18": "በሰይፍም በራብም በቸነፈርም አሳዳድዳቸዋለሁ፥ ባሳደድሁባቸውም አህዛብ ሁሉ ዘንድ ለጥላቻና ለመደነቂያ ለማፍዋጫም ለመሰደቢያም እንዲሆኑ በምድር መንግስታት ሁሉ ዘንድ ለመበተን አሳልፌ እሰጣቸዋለሁ።",
    "19": "ይህም የሆነው ቃሌን ስላልሰሙ ነው፥ ይላል እግዚአብሔር፤ በማለዳ ተነስቼ ባርያዎቼን ነቢያትን ወደ እነርሱ ሰድጃለሁና፤ እናንተ ግን አልሰማችሁም፥ ይላል እግዚአብሔር፡፡",
    "20": "ስለዚህ ከኢየሩሳሌም ወደ ባቢሎን የሰደድኋችሁ ምርኮኞች ሁሉ ሆይ፥ የእግዚአብሔርን ቃል ስሙ።",
    "21": "የእስራኤል አምላክ የሰራዊት ጌታ እግዚአብሔር በስሜ ሃሰተኛ ትንቢትን ስለሚናገሩላችሁ ስለ ቆላያ ልጅ ስለ አክአብና ስለ መእሴያ ልጅ ስለ ሴዴቅያስ እንዲህ ይላል፦ እነሆ፥ በባቢሎን ንጉስ በናቡከደነፆር እጅ አሳልፌ እሰጣቸዋለሁ፥ በአይኖቻችሁም ፊት ይገድላቸዋል።",
    "22": "ከእነርሱም የተነሳ በባቢሎን ያሉ የይሁዳ ምርኮኞች ሁሉ፦ የባቢሎን ንጉስ በእሳት እንደ ጠበሳቸው እንደ ሴዴቅያስና እንደ አክአብ እግዚአብሔር ያድርግህ የምትባል እርግማንን ያነሳሉ፤ እኔም አውቃለሁ፣ ምስክርም ነኝ፥ ይላል እግዚአብሔር፡፡",
    "23": "በእስራኤል ዘንድ ስንፍና አድርገዋልና፥ ከባልንጀሮቻቸውም ሚስቶች ጋር አመንዝረዋልና፥ ያላዘዝኋቸውንም ቃል በስሜ በሃሰት ተናግረዋልና።",
    "24": "ለኔሄላማዊው ለሸማያ እንዲህ በል፦",
    "25": "የእስራኤል አምላክ የሰራዊት ጌታ እግዚአብሔር እንዲህ ይላል፦ በኢየሩሳሌም ወዳለው ህዝብ ሁሉ፥ ወደ ካህኑም ወደ መእሴያ ልጅ ወደ ሶፎንያስ፥ ወደ ካህናቱም ሁሉ ደብዳቤዎችን በስምህ እንዲህ ስትል ልከሃል፦",
    "26": "እያበደ ትንቢት የሚናገርን ሰው ሁሉ በእግር ግንድና በዛንጅር ታኖረው ዘንድ በእግዚአብሔር ቤት አለቃ እንድትሆን እግዚአብሔር በካህኑ በዮዳሄ ፋንታ ካህን አድርጎሃል።",
    "27": "አሁንስ ትንቢት ተናጋሪውን የአናቶቱን ሰው ኤርምያስን ስለ ምን አትዘልፈውም?",
    "28": "እርሱ፦ ምርኮው የረዘመው ነውና ቤት ሰርታችሁ ተቀመጡ፥ አታክልትንም ተክላችሁ ፍሬዋን ብሉ ብሎ ወደ እኛ ወደ ባቢሎን ልኮአልና።",
    "29": "ካህኑም ሶፎንያስ ይህን ደብዳቤ በነቢዩ በኤርምያስ ጆሮ አነበበው።",
    "30": "የእግዚአብሔርም ቃል ወደ ኤርምያስ እንዲህ ሲል መጣ፦",
    "31": "እግዚአብሔር ስለ ኔሄላማዊው ስለ ሸማያ እንዲህ ይላል ብለህ ወደ ምርኮኞች ሁሉ ላክ፦ እኔ ሳልልከው ሸማያ ትንቢት ተናግሮላችኋልና፥ በሃሰትም እንድትታመኑ አድርጎአችኋልና",
    "32": "ስለዚህ እግዚአብሔር እንዲህ ይላል፦ እነሆ፥ ኔሄላማዊውን ሸማያንና ዘሩን እቀጣለሁ፤ እኔም የማደርግላችሁን መልካሙን ነገር የሚያይ ሰው በመካከላችሁ አይኖርላቸውም፡፡"
}