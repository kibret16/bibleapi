{
    "1": "የእግዚአብሔርም ቃል ወደ እኔ እንዲህ ሲል መጣ።",
    "2": "ሂድ፥ በኢየሩሳሌም ጆሮ ጩህ፥ እንዲህም በል። እግዚአብሔር እንዲህ ይላል፦ የብላቴንነትሽን ምህረት የታጨሽበትንም ፍቅር፥ በምድረ በዳ ዘር ባልተዘራበት ምድር እንደ ተከተልሽኝ አስቤአለሁ።",
    "3": "እስራኤል ለእግዚአብሔር ቅዱስ ነበረ፥ የቡቃያውም በኩራት ነበረ የበሉት እንደ በደለኞች ይቆጠራሉ፥ ክፉም ነገር ያገኛቸዋል፥ ይላል እግዚአብሔር፦",
    "4": "የያእቆብ ቤት የእስራኤልም ቤት ወገኖች ሁሉ ሆይ፥ የእግዚአብሔርን ቃል ስሙ።",
    "5": "እግዚአብሔር እንዲህ ይላል፦ አባቶቻችሁ ከእኔ ዘንድ የራቁ፥ ከንቱነትንም የተከተሉ፥ ከንቱም የሆኑ ምን ክፋት አግኝተውብኝ ነው?",
    "6": "እርሱም፦ ከግብፅ ምድር ያወጣን፥ በምድረ በዳም በባድማ ጉድጓድም ባለበት ምድር፥ በውሃ ጥምና በሞት ጥላ ምድር፥ ማንም በማያልፍበትና ማንም በማይቀመጥበት ምድር የመራን እግዚአብሔር ወዴት አለ? አላሉም።",
    "7": "ፍሬዋንና በረከትዋንም ትበሉ ዘንድ ወደ ፍሬያማ ምድር አገባኋችሁ ነገር ግን በገባችሁ ጊዜ ምድሬን አረከሳችሁ፥ ርስቴንም አጎሳቆላችሁ።",
    "8": "ካህናቱም። እግዚአብሔር ወዴት አለ? አላሉም፥ ባለ ኦሪቶችም አላወቁኝም ገዢዎችም አመፁብኝ፥ ነቢያትም በበአል ትንቢት ተናገሩ፥ የማይረባንም ነገር ተከተሉ።",
    "9": "ስለዚህ ከእናንተ ጋር እከራከራለሁ፥ ከልጆቻችሁም ልጆች ጋር እከራከራለሁ።",
    "10": "ወደ ኪቲም ደሴቶች እለፉና ተመልከቱ፥ ወደ ቄዳርም ላኩና እጅግ መርምሩ፥ እንደዚህም ያለ ነገር ህኖ እንደ ሆነ እዩ።",
    "11": "በውኑ አማልክት ያልሆኑትን አማልክቱን የለወጣቸው አንድ ህዝብ አለን? ነገር ግን ህዝቤ ክብሩን ለማይረባ ነገር ለወጠ።",
    "12": "ሰማያት ሆይ፥ በዚህ ተደነቁ፥ እጅግም ደንግጡና ተንጥቀጡ ይላል እግዚአብሔር፦",
    "13": "ህዝቤ ሁለቱን ክፉ ነገሮች አድርገዋልና እኔን የህያውን ውሃ ምንጭ ትተውኛል፥ የተቀደዱትንም ጉድጓዶች፥ ውሃውን ይይዙ ዘንድ የማይችሉትን ጉድጓዶች፥ ለራሳቸው ቆፍረዋል።",
    "14": "በውኑ እስራኤል ባርያ ነውን? ወይስ የቤት ውላጅ ነውን? ስለምን ብዝበዛ ሆነ?",
    "15": "የአንበሳ ደቦሎች በእርሱ ላይ አገሱ፥ ድምፃቸውንም ሰጡ ምድሩንም ባድማ አደረጉ፥ ከተሞቹም ተቃጠሉ የሚቀመጥባቸውም የለም።",
    "16": "የሜምፎስና የጣፍናስ ልጆች አስነወሩሽ አላገጡብሽም።",
    "17": "ይህ ሁሉ የሆነብሽ እኔን ስለ ተውሽ አይደለምን? ይላል እግዚአብሔር አምላክሽ።",
    "18": "አሁንስ የሺሆርን ውሃ ትጠጪ ዘንድ በግብፅ መንገድ ምን ጉዳይ አለሽ? የኤፍራጥስንም ውሃ ትጠጪ ዘንድ በአሶር መንገድ ምን ጉዳይ አለሽ?",
    "19": "ክፋትሽ ይገስፅሻል ክዳትሽም ይዘልፍሻል አምላክሽንም እግዚአብሔርን የተውሽ እኔንም መፍራት የሌለብሽ ክፉና መራራ ነገር እንደ ሆነ እወቂ፥ ተመልከቺ፥ ይላል የሰራዊት ጌታ እግዚአብሔር፦",
    "20": "ከጥንት ጀምሮ ቀንበርሽን ሰብሬአለሁ እስራትሽንም ቆርጫለሁ አንቺም። አላገለግልም አልሽ፥ ነገር ግን ከፍ ባለው ኮረብታ ሁሉ ላይ ከለምለምም ዛፍ ሁሉ በታች ለማመንዘር ተጋደምሽ።",
    "21": "እኔ የተመረጠች ወይን ፍፁምም እውነተኛ ዘር አድርጌ ተክዬሽ ነበር አንቺ ግን ክፉ የእንግዳ ወይን ግንድ ሆነሽ እንዴት ተለወጥሽብኝ?",
    "22": "በእንዶድ ብትታጠቢም፥ ለራስሽም ሳሙና ብታበዢ፥ በእኔ ፊት በሃጢአትሽ ረክሰሻል ይላል ጌታ እግዚአብሔር፦",
    "23": "አንቺስ። አልረከስሁም በአሊምንም አልተከተልሁም እንዴት ትያለሽ? በቆላ ያለውን መንገድሽን ተመልከቺ፥ ያደረግሽውንም እወቂ በመንገድም ላይ እንደ ተለቀቀች እንደ ፈጣን ግመል ሆነሻል",
    "24": "በምኞትዋ ነፋስን እንደምታሸትት፥ በምድረ በዳ እንደ ለመደች እንደ ሜዳ አህያ ነሽ ከምኞትዋ የሚመልሳት ማን ነው? የሚሹአት ሁሉ አይደክሙም፥ በወራትዋ ያገኙአታል።",
    "25": "እግርሽን ከሸካራ መንገድ ጉሮሮሽንም ከውሃ ጥም ከልክዪ አንቺ ግን፦ እጨክናለሁ፥ እንግዶችን ወድጄአለሁና፥ እከተላቸዋለሁም አልሽ።",
    "26": "ሌባ በተያዘ ጊዜ እንደሚያፍር እንዲሁ የእስራኤል ቤት፥ እነርሱና ንጉሶቻቸውም አለቆቻቸውም ካህናቶቻቸውም ነቢያቶቻቸውም ያፍራሉ።",
    "27": "ግንዱን፦አንተ አባቴ ነህ ድንጋዮንም። አንተ ወለድኸኝ ይላሉ ፊታቸውንም ሳይሆን ጀርባቸውን ሰጡኝ፥ በመከራቸው ጊዜ ግን፦ ተነስተህ አድነን ይላሉ።",
    "28": "ለአንተ የሰራሃቸው አማልክትህ ወዴት ናቸው? ይሁዳ ሆይ፥ አማልክትህ እንደ ከተሞችህ ቁጥር እንዲሁ ናቸውና ይነሱ በመከራህም ጊዜ ያድኑህ።",
    "29": "ከእኔ ጋር የምትከራከሩ ለምንድር ነው? ሁላችሁ አምፃችሁብኛል ይላል እግዚአብሔር፦",
    "30": "ልጆቻችሁን በከንቱ ቀስፌአቸዋለሁ ተግሳፅን አልተቀበሉም ሰይፋችሁ እንደሚሰብር አንበሳ ነቢያቶቻችሁን በልቶአል።",
    "31": "ትውልድ ሆይ፥ የእግዚአብሔርን ቃል ተመልከቱ። በውኑ ለእስራኤል ምድረ በዳ ወይስ የጨለመች ምድር ሆንሁባትን? ህዝቤስ ስለ ምን። እኛ ፈርጥጠናል ከእንግዲህ ወዲህ ወደ አንተ አንመለስም ይላል?",
    "32": "በውኑ ቆንጆ ጌጥዋን ወይስ ሙሽራ ዝርግፍ ጌጥዋን ትረሳለችን? ህዝቤ ግን የማይቆጠር ወራት ረስቶኛል።",
    "33": "ፍቅርን ለመሻት መንገድሽን እንዴት ታቀኛለሽ! ስለዚህ ለክፉዎች ሴቶች እንኳ መንገድሽን አስተምረሻል።",
    "34": "በእጆችሽም የንፁሃን ድሆች ደም ተገኝቶአል በእነዚህ ሁሉ ላይ በግልጥ አገኘሁት እንጂ በስውር ፈልጌ አላገኘሁትም።",
    "35": "አንቺ ግን፦ ንፁህ ነኝ በእውነት ቁጣው ከእኔ ተመልሶአል አልሽ። እነሆ፦ ሃጢአት አልሰራሁም ብለሻልና በፍርድ እከስስሻለሁ።",
    "36": "መንገድሽን ትለውጪ ዘንድ ለምን እጅግ ትሮጫለሽ? አሶር እንዳሳፈረሽ ግብፅ ያሳፍርሻል።",
    "37": "እግዚአብሔር የታመንሽባቸውን ጥሎአልና፥ በእነርሱም አይከናወንልሽምና እጅሽን በራስሽ ላይ አድርገሽ ከዚያ ደግሞ ትወጫለሽ።"
}