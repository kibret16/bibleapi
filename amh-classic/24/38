{
    "1": "ኤርምያስም ለህዝቡ ሁሉ የተናገረውን ቃል የማታን ልጅ ስፋጥያስ፥ የጳስኮርም ልጅ ጎዶልያስ፥ የሰሌምያም ልጅ ዮካል፥ የመልክያም ልጅ ጳስኮር ሰሙ።",
    "2": "ኤርምያስ እንዲህ ብሎአልና፦ እግዚአብሔር እንዲህ ይላል፦ በዚህች ከተማ የሚቀመጥ በሰይፍና በራብ በቸነፈርም ይሞታል፤ ወደ ከለዳውያን ግን የሚወጣ በህይወት ይኖራል፥ ነፍሱም እንደ ምርኮ ትሆንለታለች፥ በህይወትም ይኖራል።",
    "3": "እግዚአብሔር እንዲህ ይላልና፦ ይህች ከተማ በባቢሎን ንጉስ ሰራዊት እጅ በእርግጥ ትሰጣለች፥ እርሱም ይይዛታል።",
    "4": "አለቆቹም ንጉሱን፦ ይህን የመሰለውን ቃል ሲነግራቸው በዚህች ከተማ የቀሩትን የሰልፈኞቹን እጅ የህዝቡንም ሁሉ እጅ ያደክማልና ይህ ሰው እንዲገደል እንለምንሃለን፤ ይህ ሰው ክፋትን እንጂ ለዚህ ህዝብ ሰላምን አይመኝለትምና አሉት።",
    "5": "ንጉሱም ሴዴቅያስ፦ ንጉሱ በእናንተ ላይ ምንም ሊያደርግ አይችልምና እነሆ፥ በእጃችሁ ነው አለ።",
    "6": "ኤርምያስንም ወሰዱት በግዞት ቤቱም አደባባይ ወደ ነበረው ወደ ንጉሱ ልጅ ወደ መልክያ ጉድጓድ ውስጥ ጣሉት፤ ኤርምያስንም በገመድ አወረዱት። በጉድጓድም ውስጥ ጭቃ እንጂ ውሃ አልነበረበትም ኤርምያስም ወደ ጭቃው ውስጥ ገባ።",
    "7": "በንጉሱም ቤት የነበረው ጃንደረባ ኢትዮጵያዊው አቤሜሌክ ኤርምያስን በጉድጓዱ ውስጥ እንዳኖሩት ሰማ። ንጉሱም በብንያም በር ተቀምጦ ነበር።",
    "8": "አቤሜሌክም ከንጉሱ ቤት ወጥቶ ንጉሱን እንዲህ አለው፦",
    "9": "ጌታዬ ንጉስ ሆይ፥ እነዚህ ሰዎች ነቢዮን ኤርምያስን በጉድጓድ ውስጥ በመጣላቸው በእርሱ ላይ በማድረጋቸው ሁሉ ክፉ አድርገዋል፤ በከተማይቱም ውስጥ እንጀራ ስለሌለ በዚያ በራብ ይሞታል።",
    "10": "ንጉሱም ኢትዮጵያዊውን አቤሜሌክም፦ ከአንተ ጋር ሰላሳ ሰዎች ከዚህ ውሰድ፥ ነቢዩም ኤርምያስ ሳይሞት ከጉድጓድ አውጣው ብሎ አዘዘው።",
    "11": "አቤሜሌክም ከእርሱ ጋር ሰዎችን ይዞ ሄደ፥ ከቤተ መዛግብቱም በታች ወደ ነበረው ወደ ንጉስ ቤት ገባ፥ ከዚያም አሮጌ ጨርቅና እላቂ ልብስ ወሰደ፥ ወደ ኤርምያስም ወደ ጉድጓድ ውስጥ በገመድ አወረደው።",
    "12": "ኢትዮጵያዊውም አቤሜሌክ ኤርምያስን፦ ይህን አሮጌ ጨርቅና እላቂውን ልብስ በብብትህ ከገመዱ በታች አድርግ አለው፤ ኤርምያስም እንዲሁ አደረገ።",
    "13": "ኤርምያስንም በገመዱ ጎተቱት ከጉድጓድም አወጡት፥ ኤርምያስም በግዞት ቤት አደባባይ ተቀመጠ።",
    "14": "ንጉሱም ሴዴቅያስ ልኮ በእግዚአብሔር ቤት ወደ ነበረው ወደ ሶስተኛው መግቢያ ወደ እርሱ ነቢዩን ኤርምያስን አስመጣው፤ ንጉሱም ኤርምያስን፦ አንዲት ነገር እጠይቅሃለሁ፤ ምንም አትሸሽገኝ አለው።",
    "15": "ኤርምያስም ሴዴቅያስን፦ ብነግርህ በውኑ አትገድለኝምን? ብመክርህም አትሰማኝም አለው።",
    "16": "ንጉሱም ሴዴቅያስ፦ ይህችን ነፍስ የፈጠረልን ህያው እግዚአብሔርን! አልገድልህም፥ ነፍስህንም ለሚሹ ለእነዚህ ሰዎች እጅ አሳልፌ አልሰጥህም ብሎ በቆይታ ለኤርምያስ ማለ።",
    "17": "ኤርምያስም ሴዴቅያስን፦ የእስራኤል አምላክ የሰራዊት አምላክ እግዚአብሔር እንዲህ ይላል፦ ወደ ባቢሎን ንጉስ አለቆች ብትወጣ፥ ነፍስህ በህይወት ትኖራለች ይህችም ከተማ በእሳት አትቃጠልም፤ አንተም ቤትህም በህይወት ትኖራላችሁ።",
    "18": "ወደ ባቢሎን ንጉስ አለቆች ባትወጣ ግን፥ ይህች ከተማ በከለዳውያን እጅ ትሰጣለች፥ በእሳትም ያቃጥሉአታል አንተም ከእጃቸው አታመልጥም አለው።",
    "19": "ንጉሱም ሴዴቅያስ ኤርምያስን፦ ወደ ከለዳውያን በኮበለሉት በአይሁድ እጅ አሳልፈው ይሰጡኛል እነርሱም ያፌዙብኛል ብዬ እፈራለሁ አለው።",
    "20": "ኤርምያስም እንዲህ አለው፦ አሳልፈው አይሰጡህም። እኔ የምነግርህን የእግዚአብሔርን ቃል እባክህ፥ ስማ፤ ይቀናሃል ነፍስህም በህይወት ትኖራለች።",
    "21": "ትወጣ ዘንድ እንቢ ብትል ግን፥ እግዚአብሔር ያሳየኝ ቃል ይህ ነው።",
    "22": "እነሆ፥ በይሁዳ ንጉስ ቤት የቀሩትን ሴቶች ሁሉ ወደ ባቢሎን ንጉስ አለቆች ያወጣሉ፤ እነዚያም ሴቶች፦ ባለምዋሎችህ አታልለውሃል አሸንፈውህማል፤ እግሮችህ ግን አሁን በጭቃ ውስጥ ከገቡ እነርሱ ከአንተ ወደ ኋላ ተመልሰዋል ይላሉ።",
    "23": "ሚስቶችህንና ልጆችህንም ሁሉ ወደ ከለዳውያን ያወጣሉ፤ አንተም በባቢሎን ንጉስ እጅ ትያዛለህ እንጂ ከእጃቸው አታመልጥም ይህችም ከተማ በእሳት ትቃጠላለች።",
    "24": "ሴዴቅያስም ኤርምያስን እንዲህ አለው፦ ይህን  ቃል ማንም አይወቅ፥ አንተም አትሞትም።",
    "25": "አለቆቹ ግን እኔ ከአንተ ጋር እንደ ተነጋገርሁ ቢሰሙ፥ ወደ አንተም መጥተው፦ ለንጉሱ ያልኸውን ንገረን አትሸሽገንም፥ እኛም አንገድልህም፤ ደግሞ ንጉሱ ያለህን ንገረን ቢሉህ፥ አንተ፦",
    "26": "በዚያ እሞት ዘንድ ወደ ዮናታን ቤት አትመልሰኝ ብዬ በንጉሱ ፊት ለመንሁ በላቸው።",
    "27": "አለቆቹም ሁሉ ወደ ኤርምያስ መጥተው ጠየቁ፥ ንጉሱም እንዳዘዘው እንደዚህ ቃል ሁሉ ነገራቸው። ነገሩም አልተሰማምና ከእርሱ ጋር መነጋገርን ተው።",
    "28": "ኢየሩሳሌም እስከ ተያዘችበት ቀን ድረስ በግዞት ቤት አደባባይ ተቀመጠ።"
}