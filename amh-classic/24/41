{
    "1": "በሰባተኛውም ወር ከመንግስት ወገንና ከንጉሱ ዋና ዋና አለቆች አንዱ የኤሊሳማ ልጅ የናታንያ ልጅ እስማኤል ከአስር ሰዎች ጋር ወደ ምፅጳ ወደ አኪቃም ልጅ ወደ ጎዶልያስ መጣ፤ በዚያም በምፅጳ በአንድ ላይ እንጀራ በሉ።",
    "2": "የናታንያም ልጅ እስማኤል ከእርሱም ጋር የነበሩት አስሩ ሰዎች ተነስተው የሳፋንን ልጅ የአኪቃምን ልጅ ጎዶልያስን በሰይፍ መቱ፥ የባቢሎንም ንጉስ በአገሩ ላይ የሾመውን ገደሉ።",
    "3": "እስማኤልም ከጎዶልያስ ጋር በምፅጳ የነበሩትን አይሁድ ሁሉ፥ በዚያም የተገኙትን የከለዳውያንን ሰልፈኞች ሁሉ ገደላቸው።",
    "4": "ጎዶልያስን ከገደለ በኋላ ማንም ሳያውቅ በሁለተኛው ቀን፥",
    "5": "ጢማቸውን ላጭተው ልብሳቸውንም ቀድደው ገላቸውንም ነጭተው፥ ወደ እግዚአብሔር ቤት ያቀርቡ ዘንድ የእህል ቁርባንና እጣን በእጃቸው እየያዙ፥ ሰማንያ ሰዎች ከሴኬምና ከሴሎ ከሰማርያም መጡ።",
    "6": "የናታንያም ልጅ እስማኤል ከምፅጳ ወጥቶ እያለቀሰ ሊገናኛቸው ሄደ፤ በተገናኛቸውም ጊዜ፦ ወደ አኪቃም ልጅ ወደ ጎዶልያስ ኑ አላቸው።",
    "7": "ወደ ከተማም መካከል በመጡ ጊዜ የናታንያ ልጅ እስማኤል ከእርሱም ጋር የነበሩ ሰዎች ገደሉአቸው፥ በጉድጓድም መካከል ጣሉአቸው።",
    "8": "በመካከላቸውም እስማኤልን፦ በሜዳ የተሸሸገ ስንዴና ገብስ ዘይትና ማርም አለንና አትግደለን የሚሉት አስር ሰዎች ተገኙ። እርሱም ተዋቸው፥ ከወንድሞቻቸውም ጋር አልገደላቸውም።",
    "9": "እስማኤልም ከጎዶልያስ ጋር የገደላቸውን የሰዎች ሬሳ ሁሉ የጣለበት ጉድጓድ ንጉሱ አሳ የእስራኤልን ንጉስ ባኦስን ስለ ፈራ የሰራው ጉድጓድ ነበረ፤ የናታንያም ልጅ እስማኤል የገደላቸውን ሞላበት።",
    "10": "እስማኤልም በምፅጳ የነበረውን የህዝቡን ቅሬታ ሁሉ፥ የንጉሱን ሴቶች ልጆች የዘበኞቹም አለቃ ናቡዘረዳን ለአኪቃም ልጅ ለጎዶልያስ የሰጠውን በምፅጳ የቀሩትን ህዝብ ሁሉ ማረካቸው፤ የናታንያም ልጅ እስማኤል ማርኮ ወደ አሞን ልጆች ይሄድ ዘንድ ተነሳ።",
    "11": "የቃሬያም ልጅ ዮሃናን ከእርሱም ጋር የነበሩ የጭፍራ አለቆች ሁሉ የናታንያ ልጅ እስማኤል ያደረገውን ክፋት ሁሉ በሰሙ ጊዜ፥",
    "12": "ሰዎቹን ሁሉ ይዘው ከናታንያ ልጅ ከእስማኤል ጋር ሊዋጉ ሄዱ፥ በገባኦንም ባለው በታላቁ ውሃ አጠገብ አገኙት።",
    "13": "ከእስማኤልም ጋር የነበሩት ህዝብ ሁሉ የቃሬያን ልጅ ዮሃናንን ከእርሱም ጋር የነበሩትን የጭፍራ አለቆችን ሁሉ ባዩ ጊዜ ደስ አላቸው።",
    "14": "እስማኤልም ከምፅጳ የማረካቸው ህዝብ ሁሉ ዘወር ብለው ተመለሱ፥ ወደ ቃሬያም ልጅ ወደ ዮሃናን ሄዱ።",
    "15": "የናታንያ ልጅ እስማኤል ግን ከስምንት ሰዎች ጋር ከዮሃናን አመለጠ ወደ አሞንም ልጆች ሄደ።",
    "16": "የቃሬያም ልጅ ዮሃናን ከእርሱም ጋር የነበሩት የጭፍራ አለቆች ሁሉ የአኪቃምን ልጅ ጎዶልያስን በምፅጳ ከገደለው በኋላ ከናታንያ ልጅ ከእስማኤል ያስመለሱአቸውን የህዝቡን ቅሬታ ሁሉ፥ ከገባኦን ያስመለሱአቸውን ሰልፈኞች፥ ሴቶችንም፥ ልጆችንም፥ ጃንደረቦችንም፥ ወሰዱ፤",
    "17": "ተነስተውም ወደ ግብፅ ይሄዱ ዘንድ በቤተልሄም አጠገብ ባለው በጌሮት ከመአም ተቀመጡ፤",
    "18": "እስማኤል የባቢሎን ንጉስ በአገሩ ላይ የሾመውን የአኪቃምን ልጅ ጎዶልያስን ስለ ገደለው ከለዳውያንን ፈርተዋልና።"
}