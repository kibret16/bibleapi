{
    "1": "የይሁዳ ሃጢአት በብረት ብርእና በተሾለ እብነ አልማዝ ተፅፎአል፤ በልባቸው ፅላትና በመሰዊያቸው ቀንዶች ተቀርፆአል።",
    "2": "ልጆቻቸውም ከለመለሙ ዛፎች በታችና በረዘሙት ኮረብቶች ላይ ያሉትን መሰዊያቸውንና የማምለኪያ አፀዳቸውን ያስባሉ።",
    "3": "በሜዳ ያለው ተራራዬ ሆይ፥ ባለጠግነትህንና መዝገብህን ሁሉ የኮረብታውን መስገጃዎችህም ስለ ሃጢአት በድንበሮችህ ሁሉ ለመበዝበዝ እሰጣለሁ።",
    "4": "አንተም የሰጠሁህን ርስት ትለቅቃለህ ለዘላለምም በማታውቃትም ምድር ለጠላቶቻችሁ ባርያ አደርግሃለሁ፤ ለዘላለም የሚነድደውን እሳት በቁጣዬ አንድዳችኋልና።",
    "5": "እግዚአብሔር እንዲህ ይላል፦ በሰው የሚታመን ስጋ ለባሹንም ክንዱ የሚያደርግ ልቡም ከእግዚአብሔር የሚመለስ ሰው ርጉም ነው።",
    "6": "በምድረ በዳ እንዳለ ቁጥቋጦ ይሆናል፥ መልካምም በመጣ ጊዜ አያይም፤ ሰውም በሌለበት፥ ጨው ባለበት ምድር በምድረ በዳ በደርቅ ስፍራ ይቀመጣል።",
    "7": "በእግዚአብሔር የታመነ እምነቱም እግዚአብሔር የሆነ ሰው ቡሩክ ነው።",
    "8": "በውሃ አጠገብ እንደ ተተከለ፥ በወንዝም ዳር ስሩን እንደሚዘረጋ ሙቀትም ሲመጣ እንደማይፈራ ቅጠሉም እንደሚለመልም፥ በድርቅ አመትም እንደማይሰጋ ፍሬውንም እንደማያቋርጥ ዛፍ ይሆናል።",
    "9": "የሰው ልብ ከሁሉ ይልቅ ተንኮለኛ እጅግም ክፉ ነው፤ ማንስ ያውቀዋል?",
    "10": "እኔ እግዚአብሔር ለሰው ሁሉ እንደ መንገዱ፥ እንደ ስራው ፍሬ እሰጥ ዘንድ ልብን እመረምራለሁ ኩላሊትንም እፈትናለሁ።",
    "11": "ያልወለደችውን እንደምታቅፍ ቆቅ፥ እንዲሁ በቅን ሳይሆን ባለጠግነትን የሚሰበስብ ሰው ነው፤ በእኩሌታ ዘመኑ ይተወዋል፥ በፍፃሜውም ሰነፍ ይሆናል።",
    "12": "የመቅደሳችን ስፍራ ከጥንት ጀምሮ ክፍ ያለ የክብር ዙፋን ነው።",
    "13": "አቤቱ፥ የእስራኤል ተስፋ ሆይ፥ የሚተዉህ ሁሉ ያፍራሉ፤ ከአንተም የሚለዩ የህይወትን ውሃ ምንጭ እግዚአብሔርን ትተዋልና በምድር ላይ ይፃፋሉ።",
    "14": "አቤቱ፥ ፈውሰኝ እኔም እፈወሳለሁ፤ አድነኝ እኔም እድናለሁ፤ አንተ ምስጋናዬ ነህና።",
    "15": "እነሆ፦ የእግዚአብሔር ቃል ወዴት አለች? አሁን ትምጣ ይሉኛል።",
    "16": "እኔም አንተን ተከትዬ እረኛ ከመሆን አልቸኮልሁም፥ የመከራንም ቀን አልወደድሁም፤ አንተ ታውቃለህ፤ ከከንፈሬ የወጣው በፊትህ ነበረ።",
    "17": "ለማስፈራራት አትሁንብኝ፤ በመከራ ቀን አንተ መጠጊያዬ ነህ።",
    "18": "አሳዳጆቼ ይፈሩ፥ እኔ ግን አልፈር፤ እነርሱ ይደንግጡ፥ እኔ ግን አልደንግጥ፤ ክፉንም ቀን አምጣባቸው፥ በሁለት እጥፍ ጥፋት አጥፋቸው።",
    "19": "እግዚአብሔር እንዲህ ይለኛል፦ ሂድ፥ የይሁዳም ነገስታት በሚገቡበትና በሚወጡበት በህዝቡ ልጆች በር በኢየሩሳሌምም በሮች ሁሉ ቁም፤",
    "20": "እንዲህም በላቸው፦ በእነዚህ በሮች የምትገቡ፥ እናንተ የይሁዳ ነገስታት፥ ይሁዳም ሁሉ፥ በኢየሩሳሌምም የምትኖሩ ሁሉ፥ የእግዚአብሔርን ቃል ስሙ።",
    "21": "እግዚአብሔር እንዲህ ይላል፦ ለራሳችሁ ተጠንቀቁ፥ በሰንበትም ቀን ሸክም አትሸከሙ፥ በኢየሩሳሌምም በሮች አታግቡ፥",
    "22": "ከቤቶቻችሁም በሰንበት ቀን ሸክምን አታውጡ፥ ስራንም ሁሉ አትስሩበት፤ አባቶቻችሁንም እንዳዘዝሁ የሰንበትን ቀን ቀድሱ።",
    "23": "እነርሱ ግን አልሰሙም ጆሮአቸውን አላዘነበሉም፥ እንዳይሰሙና እንዳይገሰፁም አንገታቸውን አደነደኑ።",
    "24": "እኔን ፈፅሞ ብትሰሙ፥ ይላል እግዚአብሔር፥ በሰንበትም ቀን በዚህች ከተማ በሮች ሸክም ባታገቡ፥ የሰንበትንም ቀን ብትቀድሱ ስራንም ሁሉ ባትሰሩበት፥",
    "25": "በዳዊት ዙፋን ላይ የሚቀመጡ ነገስታትና መሳፍንት በሰረገሎችና በፈረሶች ላይ እየተቀመጡ በዚህች ከተማ በሮች ይገባሉ፤ እነርሱና መሳፍንቶቻቸው የይሁዳም ሰዎች በኢየሩሳሌምም የሚቀመጡ ይገባሉ፥ ይህችም ከተማ ለዘላለም የሰው መኖሪያ ትሆናለች።",
    "26": "የሚቃጠለው መስዋእትና ሌላ መስዋእትን የእህሉንም ቁርባን እጣኑንም የምስጋናውንም መስዋእት ይዘው ከይሁዳ ከተሞች ከኢየሩሳሌምም ዙሪያ ከብንያምም አገር ከቆላውም ከደጋውም ከደቡብም ወደ እግዚአብሔር ቤት ይመጣሉ።",
    "27": "ነገር ግን የሰንበትን ቀን እንድትቀድሱ፥ በሰንበትም ቀን ሸክምን ተሸክማችሁ በኢየሩሳሌም በሮች እንዳትገቡ የነገርኋችሁን ባትሰሙኝ፥ በበሮችዋ ላይ እሳትን አነድዳለሁ፥ የኢየሩሳሌምንም አዳራሾች ትበላለች፥ አትጠፋም።"
}