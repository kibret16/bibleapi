{
    "1": "እግዚአብሔር ስለ ከለዳውያን ምድር ስለ ባቢሎን በነቢዩ በኤርምያስ የተናገረው ቃል ይህ ነው።",
    "2": "በአህዛብ መካከል ተናገሩ አውሩም፥ አላማውንም አንሱ፤ አውሩ፥ አትደብቁ፦ ባቢሎን ተወሰደች፥ ቤል አፈረ፥ ሜሮዳክ ደነገጠ፤ ምስሎችዋ አፈሩ፥ ጣኦታትዋ ደነገጡ በሉ።",
    "3": "ህዝብ ከሰሜን ወጥቶባታል ምድርዋንም ባድማ ያደርጋል፥ የሚቀመጥባትም አይገኝም፤ ከሰው ጀምሮ እስከ እንስሳ ድረስ ሸሽተው ሄደዋል።",
    "4": "በዚያም ወራት በዚያም ጊዜ፥ ይላል እግዚአብሔር፥ የእስራኤል ልጆችና የይሁዳ ልጆች በአንድነት ሆነው ይመጣሉ፥ እያለቀሱም መንገዳቸውን ይሄዳሉ፥ አምላካቸውንም እግዚአብሔርን ይፈልጋሉ።",
    "5": "ፊታቸውንም ወደዚያ አቅንተው፦ ኑ፥ ከቶ በማይረሳ በዘላለም ቃል ኪዳን ወደ እግዚአብሔር ተጠጉ ብለው ስለ ፅዮን መንገድ ይጠይቃሉ።",
    "6": "ህዝቤ የጠፉ በጎች ሆነዋል፤ እረኞቻቸው አሳቱአቸው፥ በተራሮችም ላይ የተቅበዘበዙ አደረጉአቸው፤ ከተራራ ወደ ኮረብታ አለፉ፥ በረታቸውንም ረሱ።",
    "7": "ያገኙአቸው ሁሉ በሉአቸው፥ ጠላቶቻቸውም፦ በፅድቅ ማደሪያ በእግዚአብሔር ላይ፥ በአባቶቻቸው ተስፋ በእግዚአብሔር ላይ ሃጢአት ስለ ሰሩ እኛ አልበደልንም አሉ።",
    "8": "ከባቢሎን መካከል ሽሹ፥ ከከለዳውያንም ምድር ውጡ፥ በመንጎችም ፊት እንደ አውራ ፍየሎች ሁኑ።",
    "9": "እነሆ፥ ከሰሜን ምድር የታላላቅ አህዛብን ጉባኤ አስነሳለሁ በባቢሎንም ላይ አመጣቸዋለሁ፤ በእርስዋም ላይ ይሰለፋሉ፥ ከዚያም ትወሰዳለች፤ ፍላፆቻቸውም ባዶውን እንደማይመለስ እንደ ብልህ ጀግና ፍላፃ ናቸው።",
    "10": "የከላውዴዎንም ምድር ትበዘበዛለች፥ የሚበዘብዙአትም ሁሉ ይጠግባሉ፥ ይላል እግዚአብሔር፡፡",
    "11": "ርስቴን የምትበዘብዙ እናንተ ሆይ፥ ደስ ብሎአችኋልና፥ ሃሴትንም አድርጋችኋልና፥ በመስክ ላይም እንዳለች ጊደር ሆናችሁ ተቀናጥታችኋልና፥ እንደ ብርቱዎችም ፈረሶች አሽካክታችኋልና፥",
    "12": "እናታችሁ እጅግ ታፍራለች፥ የወለደቻችሁም ትጎሰቁላለች፤ እነሆ፥ በአህዛብ መካከል ኋለኛይቱ ትሆናለች፤ ምድረ በዳና ደረቅ ምድር በረሃም ትሆናለች።",
    "13": "ከእግዚአብሔር ቁጣ የተነሳ ባድማ ትሆናለች እንጂ ሰው አይቀመጥባትም፤ በባቢሎንም በኩል የሚያልፍ ሁሉ ይደነቃል በመጣባትም መቅሰፍት ሁሉ ያፍዋጫል።",
    "14": "እናንተ ቀስትን የምትገትሩ ሰዎች ሁሉ፥ በባቢሎን ላይ በዙሪያዋ ተሰለፉ፤ በእግዚአብሔር ላይ ሃጢአት ሰርታለችና ወርውሩባት ፍላፆችንም አትንፈጉ።",
    "15": "የእግዚአብሔር በቀል ነውና በዙሪያዋ ጩሁባት፤ እጅዋን ሰጠች፤ ግንቦችዋ ወደቁ ቅጥሮችዋም ፈረሱ፤ እርስዋን ተበቀሉ እንደ ሰራችውም ስሩባት።",
    "16": "ዘሪውንና በመከር ጊዜ ማጭድ የሚይዘውን ከባቢሎን አጥፉ፤ ከሚያስጨንቅ ሰይፍ ፊት እያንዳንዱ ወደ ወገኑ ይመለሳል እያንዳንዱም ወደ አገሩ ይሸሻል።",
    "17": "እስራኤል የባዘነ በግ ነው፤ አንበሶች አሳደዱት፤ መጀመሪያ የአሶር ንጉስ በላው፥ በመጨረሻም የባቢሎን ንጉስ ናቡከደነፆር አጥንቱን ቆረጠመው።",
    "18": "ስለዚህ የእስራኤል አምላክ የሰራዊት ጌታ እግዚአብሔር እንዲህ ይላል፦ የአሶርን ንጉስ እንደ ቀጣሁ እንዲሁ፥ እነሆ፥ የባቢሎንን ንጉስና ምድሩን እቀጣለሁ።",
    "19": "እስራኤልንም ወደ ማሰማርያው እመልሳለሁ፥ በቀርሜሎስና በባሳንም ላይ ይሰማራል፥ ሰውነቱም በኤፍሬም ተራራና በገለአድ ላይ ትጠግባለች።",
    "20": "እነዚህን ያስቀረኋቸውን ይቅር እላቸዋለሁና በዚያን ወራት በዚያም ዘመን፥ ይላል እግዚአብሔር፥ የእስራኤል በደል የይሁዳም ሃጢአት ይፈለጋል ምንም አይገኝም።",
    "21": "በምራታይም ምድር ላይ በፋቁድም በሚኖሩት ላይ ውጣ፤ ግደላቸው ፈፅመህም አጥፋቸው፥ ይላል እግዚአብሔር፥ እንዳዘዝሁህም ሁሉ አድርግ።",
    "22": "የሰልፍና የታላቅ ጥፋት ውካታ በምድር ላይ አለ።",
    "23": "የምድር ሁሉ መዶሻ እንዴት ደቀቀ እንዴትስ ተሰበረ! ባቢሎንስ በአህዛብ መካከል እንዴት ባድማ ሆነች!",
    "24": "ባቢሎን ሆይ፥ አጥምጄብሻለሁ አንቺም ሳታውቂ ተይዘሻል፤ ከእግዚአብሔር ጋር ስለ ተዋጋሽ ተገኝተሻል ተይዘሽማል።",
    "25": "የሰራዊት ጌታ እግዚአብሔር በከለዳውያን ምድር ይሰራ ዘንድ ስራ አለውና እግዚአብሔር እቃ ቤቱን ከፍቶ የቁጣውን እቃ ጦር አውጥቶአል።",
    "26": "ከየበኩሉ በእርስዋ ላይ ውጡ፥ ጎተራዎችዋንም ክፈቱ፤ እንደ ክምርም አድርጓት ፈፅማችሁም አጥፉአት፥ አንዳችም አታስቀሩላት።",
    "27": "ወይፈኖችዋን ሁሉ እረዱ፥ ወደ መታረድም ይውረዱ፤ ቀናቸው፥ የመጎብኘታቸው ጊዜ፥ ደርሶአልና ወዮላቸው!",
    "28": "የአምላካችንን የእግዚአብሔርን በቀል የመቅደሱንም በቀል በፅዮን ይነግሩ ዘንድ ሸሽተው ከባቢሎን አገር ያመለጡት ሰዎች ድምፅ ተሰምቶአል።",
    "29": "ቀስትን የሚገትሩትን ቀስተኞችን ሁሉ በባቢሎን ላይ ጥሩአቸው፤ በዙሪያዋ ስፈሩባት አንድም አያምልጥ፤ በእስራኤል ቅዱስ ላይ በእግዚአብሔር ላይ ኮርታለችና እንደ ስራዋ መጠን መልሱላት፥ እንዳደረገችም ሁሉ አድርጉባት።",
    "30": "ስለዚህ ጎበዛዝትዋ በአደባባይዋ ላይ ይወድቃሉ፥ በዚያም ቀን ሰልፈኞችዋ ሁሉ ይጠፋሉ፥ ይላል እግዚአብሔር፡፡",
    "31": "ትእቢተኛው ሆይ፥ የመጎብኘትህ ጊዜ፥ ቀንህ ደርሶአልና እነሆ፥ በአንተ ላይ ነኝ፥ ይላል የሰራዊት ጌታ እግዚአብሔር፡፡",
    "32": "ትእቢተኛው ተሰናክሎ ይወድቃል የሚያነሳውም የለም፤ በከተሞቹም ውስጥ እሳት አነድዳለሁ፥ በዙሪያውም ያለውን ሁሉ ትበላለች።",
    "33": "የሰራዊት ጌታ እግዚአብሔር እንዲህ ይላል፦ የእስራኤል ልጆችና የይሁዳ ልጆች በአንድነት ተገፍተዋል፥ የማረኳቸውም ሁሉ በሃይል ይይዙአቸዋል፥ ይለቅቁአቸውም ዘንድ እንቢ ብለዋል።",
    "34": "ተቤዢአቸው ብርቱ ነው፥ ስሙም የሰራዊት ጌታ እግዚአብሔር ነው፤ ምድርንም ያሳርፍ ዘንድ በባቢሎንም የሚኖሩትን ያውክ ዘንድ ሙግታቸውን ፈፅም ይምዋገታል።",
    "35": "ሰይፍ በከለዳውያንና በባቢሎን በሚኖሩ ላይ፥ በአለቆችዋና በጥበበኞችዋ ላይ አለ፥ ይላል እግዚአብሔር፡፡",
    "36": "ሰይፍ በሚጓደዱት ላይ አለ ሰነፎችም ይሆናሉ፥ ሰይፍም በሃያላኖችዋ ላይ አለ እነርሱም ይደነግጣሉ።",
    "37": "ሰይፍ በፈረሶቻቸውና በሰረገሎቻቸው ላይ በመካከልዋም ባሉት በልዩ በልዩ ህዝብ ሁሉ ላይ አለ፥ እነርሱም እንደ ሴቶች ይሆናሉ፤ ሰይፍም በመዝገብዋ ላይ አለ ለብዝበዛም ይሆናል።",
    "38": "እርስዋ የተቀረፁ ምስሎች ምድር ናት፥ እነርሱም በጣኦታት ይመካሉና ድርቅ በውሆችዋ ላይ ይሆናል እነርሱም ይደርቃሉ።",
    "39": "ስለዚህ የምድረ በዳ አራዊት ከተኩላዎች ጋር ይቀመጡባታል፥ ሰጎኖችም ይቀመጡባታል፤ ሰውም ከዚያ ወዲያ ለዘላለም አይቀመጥባትም፥ እስከ ልጅ ልጅም ድረስ የሚኖርባት የለም።",
    "40": "ሰዶምንና ገሞራን በአጠገባቸውም የነበሩትን ከተምች እግዚአብሔር እንደ ገለበጣቸው፥ ይላል እግዚአብሔር፥ እንዲሁ ሰው በዚያ አይቀመጥም የሰውም ልጅ አይኖርባትም።",
    "41": "እነሆ፥ ህዝብ ከሰሜን ይመጣል ታላቅ ህዝብና ብዙ ነገስታትም ከምድር ዳርቻ ይነሳሉ።",
    "42": "ቀስትንና ጦርን ይይዛሉ፤ ጨካኞች ናቸው ምህረትም አያደርጉም፤ ድምፃቸው እንደ ባህር ይተምማል በፈረሶችም ላይ ይቀመጣሉ፤ የባቢሎን ሴት ልጅ ሆይ፥ ለሰልፍ እንደ ተዘጋጀ ሰው እያንዳንዳቸው በአንቺ ላይ ተሰለፉ።",
    "43": "የባቢሎን ንጉስ ወሬአቸውን ሰምቶአል፥ እጁም ደክማለች፥ ጭንቀትም ይዞታል፥ ምጥ ወላድ ሴትን እንደሚይዛት ጭንቀት ይዞታል።",
    "44": "እነሆ፥ ከእርስዋ ዘንድ በቶሎ አባርራቸዋለሁና በጠነከረው አምባ ላይ ከዮርዳኖስ ትእቢት ውስጥ እንደ አንበሳ ይወጣል፤ የተመረጠውንም በእርስዋ ላይ እሾመዋለሁ፤ እንደ እኔ ያለ ማን ነው? ወይስ ለእኔ ጊዜ የሚወስን ማን ነው? ወይስ ፊቴን የሚቃወም እረኛ ማን ነው?",
    "45": "ስለዚህ እግዚአብሔር በባቢሎን ላይ የመከረባትን ምክር፥ በከለዳውያንም ምድር ላይ ያሰባትን አሳብ ስሙ፤ በእውነት የመንጋ ትናንሾች ይጎተታሉ፤ በእውነት ማደሪያቸውን ባድማ ያደርግባቸዋል።",
    "46": "ከባቢሎን መያዝ ድምፅ የተነሳ ምድር ተናወጠች፥ ጩኸትም በአህዛብ መካከል ዘንድ ተሰማ።"
}