{
    "1": "ከእግዚአብሔር ዘንድ ወደ ኤርምያስ የመጣው ቃል ይህ ነው።",
    "2": "የእስራኤል አምላክ እግዚአብሔር እንዲህ ይላል፦ የነገርሁህን ቃል ሁሉ በመፅሃፍ ፃፍ።",
    "3": "እነሆ፥ የህዝቤን የእስራኤልንና የይሁዳን ምርኮ የምመልስበት ዘመን ይመጣልና፥ ይላል እግዚአብሔር፤ ለአባቶቻቸውም ወደ ሰጠኋት ምድር እመልሳቸዋለሁ፥ እነርሱም ይገዙአታል።",
    "4": "እግዚአብሔር ስለ እስራኤልና ስለ ይሁዳ የተናገረው ቃል ይህ ነው።",
    "5": "እግዚአብሔር እንዲህ ይላልና፦ የሚያስፈራ ድምፅ ሰምተናል፤ የፍርሃት ነው እንጂ የሰላም አይደለም።",
    "6": "ጠይቁ፥ ወንድ ይወልድ እንደ ሆነ ተመልከቱ፤ ስለ ምን ሰው ሁሉ እንደ ወላድ እጁን በወገቡ ላይ አድርጎ ፊቱም ሁሉ ወደ ጥቁረት ተለውጦ አየሁ?",
    "7": "ወዮ! ያ ቀን ታላቅ ነውና፥ እርሱንም የሚመስል የለምና፤ ያ የያእቆብ መከራ ዘመን ነው፥ ነገር ግን ከእርሱ ይድናል።",
    "8": "በዚያ ቀን እንዲህ ይሆናል፥ ይላል የሰራዊት ጌታ እግዚአብሔር፤ ቀንበርን ከአንገትህ እሰብራለሁ፥ እስራትህንም እበጥሳለሁ፥ ከእንግዲህ ወዲህም ለሌላ አትገዛም፤",
    "9": "ለአምላካቸው ለእግዚአብሔርም ለማስነሳላቸው ለንጉሳቸው ለዳዊትም ይገዛሉ እንጂ ሌሎች አህዛብ እንደ ገና አይገዙአቸውም።",
    "10": "እነሆ፥ አንተን ከሩቅ ዘርህንም ከምርኮ አገር አድናለሁና ባርያዬ ያእቆብ ሆይ፥ አትፍራ፥ ይላል እግዚአብሔር፥ አንተም እስራኤል ሆይ፥ አትደንግጥ፤ ያእቆብም ይመለሳል ያርፍማል ተዘልሎም ይቀመጣል፤ ማንም አያስፈራውም።",
    "11": "አድንህ ዘንድ ከአንተ ጋር ነኝና፥ ይላል እግዚአብሔር አንተንም የበተንሁባቸውን አህዛብን ሁሉ ፈፅሜ አጠፋለሁ፥ አንተን ግን ፈፅሜ አላጠፋህም፤ በመጠን እቀጣሃለሁ፥ ያለ ቅጣትም ከቶ አልተውህም።",
    "12": "እግዚአብሔር እንዲህ ይላል፦ ስብራትህ የማይፈወስ ቁስልህም ክፉ ነው።",
    "13": "ትጠገን ዘንድ ክርክርህን የሚፈርድልህ የለም፥ ቁስልህንም የሚፈውስ መድሃኒት የለህም።",
    "14": "ውሽሞችህ ሁሉ ረስተውሃል አይፈልጉህምም፤ በደልህ ታላቅ ስለሆነ ሃጢአትህም ስለ በዛ፥ በጠላት ማቁሰልና በጨካኝ ቅጣት አቁስዬሃለሁና።",
    "15": "ህመምህ የማይፈወስ ሆኖአልና ስለ ስብራትህ ለምን ትጮሃለህ? በደልህ ታላቅ ስለሆነ ሃጢአትህም ስለ በዛ፥ ይህን አድርጌብሃለሁ።",
    "16": "ስለዚህ የሚውጡህ ሁሉ ይዋጣሉ፥ ጠላቶችህም ሁላቸው ይማረካሉ፤ የዘረፉህም ይዘረፋሉ፥ የበዘበዙህንም ሁሉ ለመበዝበዝ አሳልፌ እሰጣለሁ።",
    "17": "እኔ ጤናህን እመልስልሃለሁ ቁስልህንም እፈውሳለሁ፥ ይላል እግዚአብሔር ማንም የማይሻት፥ የተጣለች ፅዮን ብለው ጠርተውሻልና።",
    "18": "እግዚአብሔር እንዲህ ይላል፦ እነሆ፥ የያእቆብን ድንኳን ምርኮ እመልሳለሁ፥ ለማደሪያውም እራራለሁ፤ ከተማይቱም በጉብታዋ ላይ ትሰራለች፥ አዳራሹም እንደ ዱሮው የሰው መኖሪያ ይሆናል።",
    "19": "ከእርሱም ዘንድ የምስጋናና የዘፋኞች ድምፅ ይወጣል፤ እኔም አበዛቸዋለሁ አያንሱምም፥ እኔም አከብራቸዋለሁ ታናሽም አይሆኑም።",
    "20": "ልጆቻቸውም እንደ ቀድሞ ይሆናሉ፥ ማህበራቸውም በፊቴ ፀንቶ ይኖራል፤ የሚያስጨንቋቸውንም ሁሉ እቀጣለሁ።",
    "21": "አለቃቸው ከእነርሱ ውስጥ ይሆናል፥ ገዥአቸውም ከመካከላቸው ይወጣል፤ እኔ አቀርበዋለሁ እርሱም ይቀርባል፤ ይህስ ባይሆን ወደ እኔ ለመቅረብ የሚደፍር ማን ነው? ይላል እግዚአብሔር፡፡",
    "22": "እናንተም ህዝብ ትሆኑኛላችሁ እኔም አምላክ እሆናችኋለሁ።",
    "23": "እነሆ፥ የእግዚአብሔር አውሎ ነፋስ፥ እርሱም ቁጣው፥ የሚያገለባብጥ አውሎ ነፋስ ወጥቶአል፤ የአመፀኞችንም ራስ ይገለባብጣል።",
    "24": "የእግዚአብሔር ፅኑ ቁጣ የልቡን አሳብ ሰርቶ እስኪፈፅም ድረስ አይመለስም፤ በኋለኛው ዘመን ታስተውሉታላችሁ።"
}