{
    "1": "አቤቱ፥ ከአንተ ጋር በተምዋገትሁ ጊዜ አንተ ፃድቅ ነህ፤ ነገር ግን ከአንተ ጋር ስለ ፍርድ ልናገር። የሃጢአተኞች መንገድ ስለምን ይቃናል? በደልንስ ለሚያደርጉ ሁሉ ስለምን ደህንነት ይሆናል?",
    "2": "ተክለሃቸዋል ስር ሰድደዋል፤ አድገዋል አፍርተውማል፤ በአፋቸው አንተ ቅርብ ነህ፥ ከልባቸው ግን ሩቅ ነህ።",
    "3": "አንተ ግን፥ አቤቱ፥ አውቀኸኛል፤ አይተኸኛል፥ ልቤንም በፊትህ ፈትነሃል፤ እንደ በጎች ለመታረድ ጎትተህ ለያቸው፥ ለመታረድም ቀን አዘጋጃቸው።",
    "4": "ምድሪቱ የምታለቅሰው፥ የአገሩ ሳርስ ሁሉ የሚደርቀው እስከ መቸ ነው? የተቀመጡባት ሰዎች፦ ፍፃሜያችንን አያይም ብለዋልና ስለ ክፋታቸው እንስሶችና ወፎች ጠፍተዋል።",
    "5": "ከእግረኞች ጋር በሮጥህ ጊዜ እነርሱ ቢያደክሙህ፥ ከፈረሶች ጋር መታገል እንዴት ትችላለህ? በሰላምም ምድር ታምነህ ብትቀመጥ፥ በዮርዳኖስ ትእቢት እንዴት ታደርጋለህ?",
    "6": "ወንድሞችህና የአባትህ ቤት እነርሱ ጭምር አታልለውሃልና፥ በኋላህም ጮኸዋልና፤ በመልካምም ቢናገሩህም አትታመናቸው።",
    "7": "ቤቴን ትቼአለሁ ርስቴንም ጥያለሁ፥ ነፍሴም የምትወድዳትን በጠላቶችዋ እጅ አሳልፌ ሰጥቻለሁ።",
    "8": "ርስቴ በዱር እንዳለ አንበሳ ሆናብኛለች፤ ድምፅዋን አንስታብኛለች፤ ስለዚህ ጠልቻታለሁ።",
    "9": "ርስቴ እንደ ዝንጉርጉር አሞራ ሆነችብኝን? አሞሮችስ በዙሪያዋና በላይዋ ሆነዋልን? ሂዱ፥ የምድር አራዊትን ሁሉ ሰብስቡ፥ ይበሉም ዘንድ አምጡአቸው።",
    "10": "ብዙ እረኞች የወይኑን ቦታዬን አጥፍተዋል፥ እድል ፈንታዬንም ረግጠዋል፤ የአምሮቴን እድል ፈንታ ምድረ በዳ አድርገውታል።",
    "11": "ባድማ አድርገውታል፥ ፈርሶም ወደ እኔ ያለቅሳል፤ ምድር ሁሉ ባድማ ሆናለች በልቡም የሚያስባት የለም።",
    "12": "በወናዎች ኮረብቶች ሁሉ ላይ በዝባዦች መጥተዋል፥ የእግዚአብሔር ሰይፍ ከምድር ዳር ጀምሮ እስከ ምድር ዳር ድረስ ይበላልና፤ ለስጋ ለባሽ ሁሉ ሰላም የለም።",
    "13": "ስንዴን ዘሩ እሾህንም አጨዱ፤ ደከሙ፥ ምንም አልረባቸውም፤ ስለ እግዚአብሔር ፅኑ ቁጣ ከፍሬያችሁ ታፍራላችሁ።",
    "14": "እግዚአብሔር ለህዝቤ ለእስራኤል ያወረስሁትን ርስት ለሚነኩት ክፉዎች ጎረቤቶች ሁሉ እንዲህ ይላልና፦ እነሆ፥ ከምድራቸው እነቅላቸዋለሁ፥ የይሁዳንም ቤት ከመካከላቸው እነቅለዋለሁ።",
    "15": "ከነቀልኋቸውም በኋላ መልሼ እምራቸዋለሁ፥ እያንዳንዱንም ወደ ርስቱ እያንዳንዱንም ወደ ምድሩ እመልሳለሁ።",
    "16": "በበአል ይምሉ ዘንድ ህዝቤን እንዳስተማሩ በስሜ፦ ህያው እግዚአብሔርን! ብለው ይምሉ ዘንድ የህዝቤን መንገድ በትጋት ቢማሩ፥ በዚያን ጊዜ በህዝቤ መካከል ይመሰረታሉ።",
    "17": "ባይሰሙኝ ግን ያንን ህዝብ ፈፅሜ እነቅለዋለሁ አጠፋውማለሁ፥ ይላል እግዚአብሔር፡፡"
}