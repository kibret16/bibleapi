{
    "1": "ከነቢያትም ወገን ሚስቶች አንዲት ሴት፦ ባሌ ባርያህ ሞቶአል፤ ባርያህም እግዚአብሔርን ይፈራ እንደ ነበረ አንተ ታውቃለህ፤ ባለ እዳ ልጆቼን ባርያዎች አድርጎ ሊወስዳቸው መጥቶአል ብላ ወደ ኤልሳእ ጮኸች።",
    "2": "ኤልሳእም። አደርግልሽ ዘንድ ምን ትሻለሽ? በቤትሽ ያለውን ንገሪኝ አላት። እርስዋም፦ ለእኔ ለባርያህ ከዘይት ማሰሮ በቀር በቤቴ አንዳች የለኝም አለች።",
    "3": "እርሱም፦ ሄደሽ ከጎረቤቶችሽ ሁሉ ከሜዳ ባዶ ማድጋዎችን ተዋሺ አታሳንሻቸውም አላት።",
    "4": "ገብተሽም ከአንቺና ከልጆችሽ በኋላ በሩን ዝጊ፥ ወደ እነዚህም ማድጋዎች ሁሉ ዘይቱን ገልብጪ የሞላውንም ፈቀቅ አድርጊ አለ።",
    "5": "እንዲሁም ከእርሱ ሄዳ በሩን ከእርስዋና ከልጆችዋ በኋላ ዘጋች፤ እነርሱም ማድጋዎቹን ወደ እርስዋ ያመጡ ነበር፥ እርስዋም ትገለብጥ ነበር።",
    "6": "ማድጋዎቹም በሞሉ ጊዜ ልጅዋን፦ ደግሞም ማድጋ አምጣልኝ አለችው፤ እርሱም፦ ሌላ ማድጋ የለም አላት ዘይቱም ቆመ።",
    "7": "መጥታም ለእግዚአብሔር ሰው ነገረችው፤ እርሱም፦ ሄደሽ ዘይቱን ሽጪ ለባለ እዳውም ክፈዪ፤ አንቺና ልጆችሽም ከተረፈው ተመገቡ አለ።",
    "8": "አንድ ቀንም እንዲህ ሆነ፤ ኤልሳእ ወደ ሱነም አለፈ፥ በዚያም ታላቅ ሴት ነበረች፤ እንጀራ ይበላ ዘንድ የግድ አለችው፤ በዚያም ባለፈ ቁጥር እንጀራ ሊበላ ወደዚያ ይገባ ነበር።",
    "9": "ለባልዋም፦ ይህ በእኛ ዘንድ ሁልጊዜ የሚያልፈው ቅዱስ የእግዚአብሔር ሰው እንደ ሆነ አውቃለሁ።",
    "10": "ትንሽ ቤት በሰገነቱ ላይ እንስራ፤ በዚያም አልጋ ጠረጴዛ ወንበርና መቅረዝ እናኑርለት፤ ወደ እኛም ሲመጣ ወደዚያ ይገባል አለችው።",
    "11": "አንድ ቀንም ወደዚያ በመጣ ጊዜ ወደ ቤቱ ገብቶ በዚያ አረፈ።",
    "12": "ሎሌውንም ግያዝን፦ ይህችን ሱነማዊት ጥራ አለው።",
    "13": "በጠራትም ጊዜ በፊቱ ቆመች። እርሱም፦ እነሆ፥ ይህን ሁሉ አሳብ አሰብሽልኝ አሁንስ ምን ላድርግልሽ? ለንጉስ ወይስ ለሰራዊት አለቃ ልንገርልሽን? በላት አለው፤ እርስዋም፦ እኔ በወገኔ መካከል ተቀምጫለሁ ብላ መለሰች።",
    "14": "እርሱም፦ እንግዲህ ምን እናድርግላት? አለ። ግያዝም፦ ልጅ የላትም ባልዋም ሸምግሎአል ብሎ መለሰ።",
    "15": "እርሱም፦ ጥራት አለ። በጠራትም ጊዜ በደጃፉ ቆመች።",
    "16": "እርሱም፦ በሚመጣው አመት በዚህ ወራት ወንድ ልጅ ትታቀፊአለሽ አለ፤ እርስዋም፦ አይደለም ጌታዬ፥ የእግዚአብሔር ሰው ሆይ፥ ባርያህን እንዳትዋሻት እለምንሃለሁ አለች።",
    "17": "ሴቲቱም ፀነሰች፥ በዚያም ወራት በአዲሱ አመት ኤልሳእ እንዳላት ወንድ ልጅ ወለደች።",
    "18": "ህፃኑም አደገ፥ አንድ ቀንም እህል አጫጆች ወዳሉበት ወደ አባቱ ወጣ።",
    "19": "አባቱንም፦ ራሴን ራሴን አለው፤ እርሱም ሎሌውን፦ ተሸክመህ ወደ እናቱ ውሰደው አለው።",
    "20": "አንስቶም ወደ እናቱ ወሰደው፤ በጉልበትዋም ላይ እስከ ቀትር ድረስ ተቀመጠ፥ ሞተም።",
    "21": "ወጥታም በእግዚአብሔር ሰው አልጋ ላይ አጋደመችው፥ በሩንም ዘግታበት ወጣች።",
    "22": "ባልዋንም ጠርታ፦ ወደ እግዚአብሔር ሰው በፍጥነት ደርሼ እመለስ ዘንድ አንድ ሎሌና አንድ አህያ ላክልኝ አለችው።",
    "23": "እርሱም፦ መባቻ ወይም ሰንበት ያይደለ ዛሬ ለምን ትሄጂበታለሽ? አለ። እርስዋም፦ ደህና ነው አለች።",
    "24": "አህያውንም አስጭና ሎሌዋን፦ ንዳ፥ ሂድ እኔ ሳላዝዝህ አታዘግየኝ አለችው።",
    "25": "እንዲሁም ሄደች፥ ወደ እግዚአብሔርም ሰው ወደ ቀርሜሎስ ተራራ መጣች። የእግዚአብሔርም ሰው ከሩቅ ባያት ጊዜ ሎሌውን ግያዝን፥ እነኋት ሱነማዊቲቱ መጣች፤",
    "26": "ትቀበላትም ዘንድ ሩጥና፦ በደህናሽ ነውን? ባልሽ ደህና ነውን? ልጅሽስ ደህና ነውን? በላት አለው። እርስዋም፦ ደህና ነው አለች።",
    "27": "ወደ ተራራው ወደ እግዚአብሔር ሰው በመጣች ጊዜ እግሮቹን ጨበጠች፤ ግያዝም ሊያርቃት ቀረበ፤ የእግዚአብሔርም ሰው፦ ነፍስዋ አዝናለችና ተዋት፤ እግዚአብሔርም ያንን ከእኔ ሰውሮታል አልነገረኝምም አለ።",
    "28": "እርስዋም፦ በውኑ ከጌታዬ ልጅን ለመንሁን? እኔም አታታልለኝ አላልሁህምን? አለች።",
    "29": "ግያዝንም፦ ወገብህን ታጠቅ፥ በትሬንም በእጅህ ይዘህ ሂድ፤ ሰውም ብታገኝ ሰላም አትበል፥ እርሱም ሰላም ቢልህ አትመልስለት በትሬንም በህፃኑ ፊት ላይ አኑር አለው።",
    "30": "የህፃኑም እናት፦ ህያው እግዚአብሔርን! በህያው ነፍስህም እምላለሁ! አልተውህም አለች ተነስቶም ተከተላት።",
    "31": "ግያዝም ቀደማቸው፥ በትሩንም በህፃኑ ፊት ላይ አኖረው፤ ነገር ግን ድምፅ ወይም መስማት አልነበረም፤ እርሱንም ሊገናኘው ተመልሶ፦ ህፃኑ አልነቃም ብሎ ነገረው።",
    "32": "ኤልሳእም ወደ ቤት በገባ ጊዜ እነሆ፥ ህፃኑ ሞቶ በአልጋው ላይ ተጋድሞ ነበር።",
    "33": "ገብቶም በሩን ከሁለቱ በኋላ ዘጋ፥ ወደ እግዚአብሔርም ፀለየ።",
    "34": "መጥቶም በህፃኑ ላይ ተኛ አፉንም በአፉ፥ አይኑንም በአይኑ፥ እጁንም በእጁ ላይ አድርጎ ተጋደመበት፤ የህፃኑም ገላ ሞቀ።",
    "35": "ተመልሶም በቤቱ ውስጥ አንድ ጊዜ ወዲህና ወዲያ ተመላለሰ፤ ደግሞም ወጥቶ ሰባት ጊዜ በህፃኑ ላይ ተጋደመ፤ ህፃኑም አይኖቹን ከፈተ።",
    "36": "ግያዝንም ጠርቶ፦ ይህችን ሱነማዊት ጥራ አለው። ጠራትም፥ ወደ እርሱም በገባች ጊዜ፦ ልጅሽን አንስተሽ ውሰጂ አላት።",
    "37": "ገብታም በእግሩ አጠገብ ወደቀች በምድርም ላይ ተደፋች፤ ልጅዋንም አንስታ ወጣች።",
    "38": "ኤልሳእም ዳግመኛ ወደ ጌልገላ መጣ፥ በምድርም ላይ ራብ ነበረ፤ የነቢያትም ልጆች በፊቱ ተቀምጠው ነበር፥ ሎሌውንም፦ ታላቁን ምንቸት ጣድ፥ ለነቢያት ልጆችም ወጥ ስራ አለው።",
    "39": "አንዱም ቅጠላቅጠል ያመጣ ዘንድ ወደ ሜዳ ወጣ፥ የምድረበዳውንም ሃረግ አገኘ፤ ከዚያም የበረሃ ቅል ሰበሰበ፥ ልብሱንም ሞልቶ ተመለሰ፥ መትሮም በወጡ ምንቸት ውስጥ ጨመረው ምን እንደ ሆነ ግን አላወቁም።",
    "40": "ሰዎቹም ይበሉ ዘንድ ቀዱ ወጡንም በቀመሱ ጊዜ፥ የእግዚአብሔር ሰው ሆይ፥ በምንቸቱ ውስጥ ሞት አለ፤ ብለው ጮሁ ይበሉም ዘንድ አልቻሉም።",
    "41": "እርሱም፦ ዱቄት አምጡልኝ አለ፤ በምንቸቱም ውስጥ ጥሎ፦ ይበሉ ዘንድ ለህዝቡ ቅዱ አለ። በምንቸቱም ውስጥ ክፉ ነገር አልተገኘም።",
    "42": "አንድ ሰውም ከበአልሻሊሻ የበኩራቱን እንጀራ፥ ሃያ የገብስ እንጀራ፥ የእህልም እሸት በአቁማዳ ይዞ ወደ እግዚአብሔር ሰው መጣ እርሱም፦ ይበሉ ዘንድ ለህዝቡ ስጣቸው አለ።",
    "43": "ሎሌውም፦ ይህን እንዴት አድርጌ ለመቶ ሰው እሰጣለሁ? አለ። እርሱም፦ ይበላሉ ያተርፋሉም ብሎ እግዚአብሔር ተናግሮአልና ይበሉ ዘንድ ለህዝቡ ስጣቸው አለ።",
    "44": "እንዲሁም በፊታቸው አኖረው፥ እንደ እግዚአብሔርም ቃል በሉ፥ አተረፉም።"
}