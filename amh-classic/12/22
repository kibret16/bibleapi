{
    "1": "ኢዮስያስም መንገስ በጀመረ ጊዜ የስምንት አመት ልጅ ነበረ፤ በኢየሩሳሌምም ሰላሳ አንድ አመት ነገሰ፤ እናቱም ከባሱሮት የሆነ የአዳያ ልጅ ይዲዳ ነበረች።",
    "2": "በእግዚአብሔርም ፊት ቅን ነገርን አደረገ፥ በአባቱም በዳዊት መንገድ ሁሉ ሄደ፥ ቀኝም ግራም አላለም።",
    "3": "በንጉሱም በኢዮስያስ በአስራ ስምንተኛው አመት በስምንተኛው ወር ንጉሱ ፀሃፊውን የሜሶላምን ልጅ የኤዜልያስን ልጅ ሳፋንን ወደ እግዚአብሔር ቤት ላከው፥ እንዲህም አለው፦",
    "4": "የመቅደሱ በረኞች ከህዝቡ የሰበሰቡትን ወደ እግዚአብሔር ቤት የገባውን ገንዘብ ይደምር ዘንድ ወደ ካህናቱ አለቃ ወደ ኬልቅያስ ሂድ።",
    "5": "በእግዚአብሔርም ቤት ላሉት ሰራተኞች አለቆች ይስጡት፤ እነርሱም የተናደውን የእግዚአብሔርን ቤት ለሚጠግኑት ሰራተኞች፥",
    "6": "ለአናጢዎችና ለጠራቢዎች፥ ለድንጋይም ወቃሪዎች፥ መቅደሱንም ለመጠገን እንጨትንና  የተወቀረውን ድንጋይ ለሚገዙ ይክፈሉት።",
    "7": "ነገር ግን እነርሱ የታመኑ ነበሩና በእጃቸው ስለ ተሰጠ አይቆጣጠሩአቸውም ነበር።",
    "8": "ካህኑም ኬልቅያስ ፀሃፊውን ሳፋንን፥ የህጉን መፅሃፍ በእግዚአብሔር ቤት አግኝቻለሁ አለው፤ ኬልቅያስም መፅሃፉን ለሳፋን ሰጠው፥ እርሱም አነበበው።",
    "9": "ፀሃፊውም ሳፋን ወደ ንጉሱ መጣ፥ ለንጉሱም፦ በመቅደሱ የተገኘውን ገንዘብ ባርያዎችህ አፈሰሱት፥ በእግዚአብሔርም ቤት ሰራተኞች ላይ ለተሾሙት አለቆች ሰጡት ብሎ አወራለት።",
    "10": "ፀሃፊውም ሳፋን ለንጉሱ፦ ካህኑ ኬልቅያስ መፅሃፍ ሰጥቶኛል ብሎ ነገረው። ሳፋንም በንጉሱ ፊት አነበበው።",
    "11": "ንጉሱም የህጉን መፅሃፍ ቃል በሰማ ጊዜ ልብሱን ቀደደ።",
    "12": "ንጉሱም ካህኑን ኬልቅያስን፥ የሳፋንንም ልጅ አኪቃምን፥ የሚክያስንም ልጅ አክቦርን፥ ፀሃፊውንም ሳፋንን፥ የንጉሱንም ብላቴና አሳያን።",
    "13": "አባቶቻችን በእርስዋ የተፃፈውን ሁሉ ይሰሩ ዘንድ የዚህችን መፅሃፍ ቃል ስላልሰሙ በላያችን የነደደ የእግዚአብሔር ቁጣ እጅግ ነውና ሄዳችሁ ስለ እኔና ስለ ህዝቡ ስለ ይሁዳም ሁሉ የዚህችን የተገኘችውን መፅሃፍ ቃል እግዚአብሔርን ጠይቁ ብሎ አዘዛቸው።",
    "14": "እንዲሁም ካህኑ ኬልቅያስና አኪቃም አክቦርም ሳፋንና አሳያም ወደ ልብስ ጠባቂው ወደ ሃስራ ልጅ ወደ ቲቁዋ ልጅ ወደ ሴሌም ሚስት ወደ ነቢያቱ ወደ ህልዳና ሄዱ፤ እርስዋም በኢየሩሳሌም በሁለተኛው ክፍል ተቀምጣ ነበር ከእርስዋም ጋር ተነጋገሩ።",
    "15": "እርስዋም አለቻቸው፦። የእስራኤል አምላክ እግዚአብሔር እንዲህ ይላል፦ ወደ እኔ ለላካችሁ ሰው እንዲህ ብላችሁ ንገሩት።",
    "16": "እግዚአብሔር እንዲህ ይላል፦ እነሆ፥ የይሁዳ ንጉስ እንዳነበበው እንደ መፅሃፉ ቃል ሁሉ በዚህ ስፍራና በሚኖሩበት ላይ ክፉ ነገር አመጣለሁ።",
    "17": "በእጃቸው ስራ ሁሉ ያስቆጡኝ ዘንድ ትተውኛልና፥ ለሌሎችም አማልክት አጥነዋልና ቁጣዬ በዚህ ስፍራ ላይ ይነድዳል፥ አይጠፋምም።",
    "18": "እግዚአብሔርን ለመጠየቅ ለላካችሁ ለይሁዳ ንጉስ ግን እንዲህ በሉት፦ የእስራኤል አምላክ እግዚአብሔር እንዲህ ይላል፦ ስለ ሰማኸው ቃል፥ ልብህ ገር ሆኖአልና፥",
    "19": "እነርሱም ለድንቅና ለመርገም እንዲሆኑ በዚህ ስፍራና በሚኖሩበት ላይ የተናገርሁትን ሰምተህ በእግዚአብሔር ፊት ተዋርደሃልና፥ ልብስህን ቀድደሃልና፥ በፊቴም አልቅሰሃልና እኔ ደግሞ ሰምቼሃለሁ ይላል እግዚአብሔር፦",
    "20": "ስለዚህም ደግሞ ወደ አባቶችህ እሰበስብሃለሁ፥ በሰላምም ወደ መቃብርህ ትሰበሰባለህ፤ በዚህም ስፍራ ላይ የማመጣውን ክፉ ነገር አይኖችህ አያዩም። ይህንም ለንጉሱ አወሩለት።"
}