{
    "1": "እንዲህም ሆነ፤ በእስራኤል ንጉስ በኤላ ልጅ በሆሴእ በሶስተኛው አመት የይሁዳ ንጉስ የአካዝ ልጅ ህዝቅያስ ነገሰ።",
    "2": "መንገስ በጀመረ ጊዜ የሃያ አምስት አመት ጉልማሳ ነበረ፤ በኢየሩሳሌምም ሃያ ዘጠኝ አመት ነገሰ፤ እናቱም የዘካርያስ ልጅ አቡ ነበረች።",
    "3": "እርሱም አባቱ ዳዊት እንዳደረገው ሁሉ በእግዚአብሔር ፊት ቅን ነገርን አደረገ።",
    "4": "በኮረብታም ያሉትን መስገጃዎች አስወገደ፥ ሃውልቶችንም ቀለጣጠመ፥ የማምለኪያ አፀዶቹንም ቆረጠ፤ የእስራኤልም ልጆች እስከዚህ ዘመን ድረስ ያጥኑለት ነበርና ሙሴ የሰራውን የናሱን እባብ ሰባበረ፤ ስሙንም ነሁሽታን ብሎ ጠራው።",
    "5": "በእስራኤልም አምላክ በእግዚአብሔር ታመነ፤ ከእርሱም በኋላ ከእርሱም በፊት ከነበሩት ከይሁዳ ነገስታት ሁሉ እርሱን የሚመስል አልነበረም።",
    "6": "ከእግዚአብሔርም ጋር ተጣበቀ፥ እርሱንም ከመከተል አልራቀም፥ እግዚአብሔርም ለሙሴ ያዘዘውን ትእዛዛቱን ጠበቀ።",
    "7": "እግዚአብሔርም ከእርሱ ጋር ነበረ፥ የሚሄድበትም መንገድ ተከናወነለት፤ በአሶርም ንጉስ ላይ አመፀ፥ አልገበረለትም።",
    "8": "ፍልስጥኤማውያንንም እስከ ጋዛና እስከ ዳርቻዋ ድረስ፥ ከዘበኞች ግንብ ጀምሮ እስከ ምሽጉ ከተማ ድረስ መታ።",
    "9": "በንጉሱ በህዝቅያስ በአራተኛው አመት፥ በእስራኤል ንጉስ በኤላ ልጅ በሆሴእ በሰባተኛው አመት፥ የአሶር ንጉስ ስልምናሶር ወደ ሰማርያ ወጣ፥ ከበባትም።",
    "10": "ከሶስት አመት በኋላም ወሰዳት፤ በህዝቅያስ በስድስተኛው አመት፥ በእስራኤል ንጉስ በሆሴእ በዘጠኝኛው አመት፥ ሰማርያ ተያዘች።",
    "11": "የአሶር ንጉስ እስራኤልን ወደ አሶር አፈለሰ፥ በአላሄና በአቦር በጎዛንም ወንዝ በሜዶንም ከተሞች አኖራቸው፤",
    "12": "የአምላካቸውን የእግዚአብሔርን ቃል አልሰሙምና፥ ቃል ኪዳኑንም አፍርሰዋልና፥ የእግዚአብሔርም ባርያ ሙሴ ያዘዘውን ሁሉ አልሰሙምና፥ አላደረጉምና።",
    "13": "በንጉሱም በህዝቅያስ በአስራ አራተኛው አመት የአሶር ንጉስ ሰናክሬም ወደ ይሁዳ ወደ ተመሸጉት ከተሞች ሁሉ ወጣ፥ ወሰዳቸውም።",
    "14": "የይሁዳም ንጉስ ህዝቅያስ፦ በድያለሁ፥ ከእኔ ተመለስ የምትጭንብኝን ሁሉ እሸከማለሁ ብሎ ወደ አሶር ንጉስ ወደ ለኪሶ ላከ። የአሶርም ንጉስ በይሁዳ ንጉስ በህዝቅያስ ላይ ሶስት መቶ መክሊት ብርና ሰላሳ መክሊት ወርቅ ጫነበት።",
    "15": "ህዝቅያስም በእግዚአብሔር ቤትና በንጉሱ ቤት መዛግብት የተገኘውን ብር ሁሉ ሰጠው።",
    "16": "በዚያን ጊዜም ህዝቅያስ ከእግዚአብሔር መቅደስ ደጆችና የይሁዳ ንጉስ ህዝቅያስ ከለበጣቸው መቃኖች ወርቁን ቆረጠ፥ ለአሶርም ንጉስ ሰጠው።",
    "17": "የአሶርም ንጉስ ተርታንንና ራፌስን ራፋስቂስንም ከብዙ ሰራዊት ጋር ከለኪሶ ወደ ንጉሱ ወደ ህዝቅያስ ወደ ኢየሩሳሌም ላከ። ወጥተውም ወደ ኢየሩሳሌም መጡ፤ በመጡም ጊዜ በአጣቢው እርሻ መንገድ ባለችው በላይኛይቱ ኩሬ መስኖ አጠገብ ቆሙ።",
    "18": "ንጉሱንም ጠሩ፤ የቤቱም አዛዥ የኬልቅያስ ልጅ ኤልያቄም ፀሃፊውም ሳምናስ ታሪክ ፀሃፊውም የአሳፍ ልጅ ዮአስ ወደ እነርሱ ወጡ።",
    "19": "ራፋስቂስም አላቸው፦ ለህዝቅያስ እንዲህ ብላችሁ ንገሩት። ታላቁ የአሶር ንጉስ እንዲህ ይላል፦ ይህ የምትታመንበት መተማመኛ ምንድር ነው?",
    "20": "የከንፈር ቃል ለሰልፍ ምክርና ሃይል እንደሚሆን ትናገራለህ፤ አሁንም በእኔ ላይ ያመፅኸው በማን ተማምነህ ነው?",
    "21": "እነሆ፥ በዚህ በተቀጠቀጠ በሸምበቆ በትር በግብፅ ትታመናለህ፤ ሰው ቢመረኮዘው ተሰብሮ በእጁ ይገባል ያቆስለውማል፤ የግብፅ ንጉስ ፈርኦን ለሚታመኑበት ሁሉ እንዲሁ ነው።",
    "22": "እናንተም፦ በአምላካችን በእግዚአብሔር እንታመናለን ብትሉኝ፥ ህዝቅያስ ይሁዳንና ኢየሩሳሌምን፦ በኢየሩሳሌም ባለው በዚህ መሰዊያ ፊት ሰገዱ ብሎ የኮረብታ መስገጃዎቹንና መሰዊያውቹን ያስፈረሰ ይህ አይደለምን?",
    "23": "አሁን እንግዲህ ከጌታዬ ከአሶር ንጉስ ጋር ተወራረድ፥ የሚቀመጡባቸውንም ሰዎች ማግኘት ቢቻልህ እኔ ሁለት ሺህ ፈረሶች እሰጥሃለሁ።",
    "24": "ስለ ሰረገሎችና ስለ ፈረሰኞች በግብፅ ስትታመን፥ ከጌታዬ ባርያዎች የሚያንሰውን የአንዱ አለቃ ፊት ትቃወም ዘንድ እንዴት ይቻልሃል?",
    "25": "አሁን በውኑ ያለ እግዚአብሔር ትእዛዝ ይህን ስፍራ አጠፋ ዘንድ ወጥቻለሁን? እግዚአብሔር፦ ወደዚች አገር ወጥተህ አጥፋት አለኝ።",
    "26": "የኬልቅያስም ልጅ ኤልያቄም ሳምናስም ዮአስም ራፋስቂስን፦ እኛ እንሰማለንና እባክህ፥ በሶርያ ቋንቋ ለባርያዎችህ ተናገር በቅጥርም ላይ ባለው ህዝብ ጆሮ በአይሁድ ቋንቋ አትናገረን አሉት።",
    "27": "ራፋስቂስ ግን፦ ጌታዬ ይህን ቃል እናገር ዘንድ ወደ አንተና ወደ ጌታህ ልኮኛልን? ከእናንተ ጋር ኩሳቸውን ይበሉ ዘንድ ሽንታቸውንም ይጠጡ ዘንድ በቅጥር ላይ ወደ ተቀመጡት ሰዎች አይደለምን? አላቸው።",
    "28": "ራፋስቂስም ቆሞ በታላቅ ድምፅ በአይሁድ ቋንቋ እንዲህ ብሎ ጮኸ፦ የታላቁን የአሶር ንጉስ ቃል ስሙ ንጉሱ እንዲህ ይላል፦",
    "29": "ከእጄ ያድናችሁ ዘንድ አይችልምና ህዝቅያስ አያታልላችሁ፤",
    "30": "ህዝቅያስም፦ እግዚአብሔር በእርግጥ ያድነናል፥ ይህችም ከተማ በአሶር ንጉስ እጅ አትሰጥም ብሎ በእግዚአብሔር እንድትታመኑ አያድርጋችሁ።",
    "31": "ህዝቅያስንም አትስሙ፤ የአሶር ንጉስ እንዲህ ይላል፦ ከእኔ ጋር ታረቁ፥ ወደ እኔም ውጡ፥ እያንዳንዳችሁም ከወይናችሁና ከበለሳችሁ ብሉ ከጉድጓዳችሁም ውሃ ጠጡ፤",
    "32": "ይህም መጥቼ ምድራችሁን ወደምትመስለው ምድር፥ እህልና የወይን ጠጅ፥ እንጀራና ወይን፥ ወይራና ማር ወዳለባት ምድር እስካፈልሳችሁ ድረስ በህይወት እንድትኖሩ እንዳትሞቱም ነው። ህዝቅያስም፦ እግዚአብሔር ያድነናል ብሎ ቢያታልላችሁ አትስሙት።",
    "33": "በውኑ የአህዛብ አማልክት አገሮቻቸውን ከአሶር ንጉስ እጅ አድነዋቸዋልን?",
    "34": "የሃማትና የአርፋድ አማልክት ወዴት አሉ? የሴፈርዋይምና የሄና የኢዋም አማልክት ወዴት አሉ?",
    "35": "ሰማርያን ከእጄ አድነዋታልን? እግዚአብሔር ኢየሩሳሌምን ከእጄ ያድን ዘንድ ከአገሮቹ አማልክት ሁሉ አገሩን ከእጄ ያዳነ ማን ነው?",
    "36": "ህዝቡም ዝም አሉ፥ አንዳችም አልመለሱለትም፤ ንጉሱ እንዳይመልሱለት አዝዞ ነበርና።",
    "37": "የቤቱ አዛዥ የኬልቅያስ ልጅ ኤልያቄም ፀሃፊውም ሳምናስ ታሪክ ፀሃፊም የአሳፍ ልጅ ዮአስ ልብሳቸውን ቀድደው ወደ ህዝቅያስ መጡ፥ የራፋስቂስንም ቃል ነገሩት።"
}