{
    "1": "እንዲህም ሆነ፤ እግዚአብሔር ኤልያስን በአውሎ ነፋስ ወደ ሰማይ ሊያወጣው በወደደ ጊዜ ኤልያስ ከኤልሳእ ጋር ከጌልገላ ተነሳ።",
    "2": "ኤልያስም ኤልሳእን፦ እግዚአብሔር ወደ ቤቴል ልኮኛልና በዚህ ቆይ አለው። ኤልሳእም፦ ህያው እግዚአብሔርን! በህያው ነፍስህም እምላለሁ፥ አልለይህም አለ። ወደ ቤቴልም ወረዱ።",
    "3": "በቤቴልም የነበሩ የነቢያት ልጆች ወደ ኤልሳእ ወጥተው፦ እግዚአብሔር ጌታህን ከራስህ ላይ ዛሬ እንዲወስደው አውቀሃልን? አሉት። እርሱም፦ አዎን፥ አውቄአለሁ ዝም በሉ አላቸው።",
    "4": "ኤልያስም፦ ኤልሳእ ሆይ፥ እግዚአብሔር ወደ ኢያሪኮ ልኮኛልና እባክህ፥ በዚህ ቆይ አለው። እርሱም፦ ህያው እግዚአብሔርን! በህያው ነፍስህም እምላለሁ፥ አልለይህም አለ።",
    "5": "ወደ ኢያሪኮም መጡ፦ በኢያሪኮም የነበሩ የነቢያት ልጆች ወደ ኤልሳእ ቀርበው፦ እግዚአብሔር ጌታህን ከራስህ ላይ ዛሬ እንዲወስደው አውቀሃልን? አሉት። እርሱም፦ አዎን አውቄአለሁ ዝም በሉ ብሎ መለሰ።",
    "6": "ኤልያስም፦ እግዚአብሔር ወደ ዮርዳኖስ ልኮኛልና እባክህ፥ በዚህ ቆይ አለው። እርሱም፦ ህያው እግዚአብሔርን! በህያው ነፍስህም እምላለሁ፥ አልለይህም አለ። ሁለቱም ሄዱ።",
    "7": "ከነቢያትም ልጆች አምሳ ሰዎች ሄዱ፥ በፊታቸውም ርቀው ቆሙ፤ እነዚህም ሁለቱ በዮርዳኖስ ዳር ቆመው ነበር።",
    "8": "ኤልያስም መጎናፀፊያውን ወስዶ ጠቀለለው፥ ውሃውንም መታ፥ ወዲህና ወዲያም ተከፈለ፤ ሁለቱም በደረቅ ተሻገሩ።",
    "9": "ከተሻገሩም በኋላ ኤልያስ ኤልሳእን፦ ከአንተ ሳልወሰድ አደርግልህ ዘንድ የምትሻውን ለምን አለው፤ ኤልሳእም፦ መንፈስህ በእኔ ላይ ሁለት እጥፍ ይሆን ዘንድ እለምንሃለሁ አለ።",
    "10": "እርሱም፦ አስቸጋሪ ነገር ለምነሃል፤ ነገር ግን ከአንተ ዘንድ በተወሰድሁ ጊዜ ብታየኝ ይሆንልሃል፤ አለዚያ ግን አይሆንልህም አለ።",
    "11": "ሲሄዱም፦ እያዘገሙም ሲጫወቱ፥ እነሆ፥ የእሳት ሰረገላና የእሳት ፈረሶች በመካከላቸው ገብተው ከፈሉአቸው፤ ኤልያስም በአውሎ ነፋስ ወደ ሰማይ ወጣ።",
    "12": "ኤልሳእም አይቶ፦ አባቴ አባቴ ሆይ፥ የእስራኤል ሰረገላና ፈረሰኞች፥ ብሎ ጮኸ። ከዚያም ወዲያ አላየውም፤ ልብሱንም ይዞ ከሁለት ተረተረው።",
    "13": "ከኤልያስም የወደቀውን መጎናፀፊያ አነሳ፥ ተመልሶም በዮርዳኖስ ዳር ቆመ።",
    "14": "ከኤልያስም የወደቀውን መጎናፀፊያ ወስዶ ውሃውን መታና፦ የኤልያስ አምላክ እግዚአብሔር ወዴት ነው? አለ፤ ውሃውንም በመታ ጊዜ ወዲህና ወዲያ ተከፈለ፤ ኤልሳእም ተሻገረ።",
    "15": "ከኢያሪኮም መጥተው በአንፃሩ የነበሩት የነቢያት ልጆች ባዩት ጊዜ፦ የኤልያስ መንፈስ በኤልሳእ ላይ አርፎአል አሉ። ሊገናኙትም መጥተው በፊቱ ወደ ምድር ተደፉ።",
    "16": "እነርሱም፦ እነሆ፥ ከባርያዎችህ ጋር አምሳ ሃያላን ሰዎች አሉ፤ የእግዚአብሔር መንፈስ አንስቶ ወደ አንድ ተራራ ወይም ወደ አንድ ሸለቆ ጥሎት እንደ ሆነ፥ ሄደው ጌታህን ይፈልጉት ዘንድ እንለምንሃለን አሉት። እርሱም፦ አትስደዱ አላቸው።",
    "17": "እስኪያፍርም ድረስ ግድ ባሉት ጊዜ፦ ስደዱ አለ፤ አምሳም ሰዎች ሰደዱ፤ ሶስት ቀንም ፈልገው አላገኙትም።",
    "18": "በኢያሪኮም ተቀምጦ ሳለ ወደ እርሱ ተመለሱ፤ እርሱም፦ አትሂዱ አላልኋችሁምን? አላቸው።",
    "19": "የከተማይቱም ሰዎች ኤልሳእን፦ እነሆ፥ ጌታችን እንደምታይ የዚች ከተማ ኑሮ መልካም ነው፤ ውሃው ግን ክፉ ነው፥ ምድሪቱም ፍሬዋን ትጨነግፋለች አሉት።",
    "20": "እርሱም፦ አዲስ ማሰሮ አምጡልኝ፥ ጨውም ጨምሩበት አለ፤ ያንንም አመጡለት።",
    "21": "ውሃው ወዳለበቱም ምንጭ ወጥቶ ጨው ጣለበትና፦ እግዚአብሔር እንዲህ ይላል፦ ይህን ውሃ ፈውሼዋለሁ ከዚህም በኋላ ሞትና ጭንገፋ አይሆንበትም አለ።",
    "22": "ኤልሳእም እንደ ተናገረው ነገር ውሃው እስከ ዛሬ ድረስ ተፈውሶአል።",
    "23": "ከዚያም ወደ ቤቴል ወጣ፤ በመንገድም ሲወጣ ብላቴኖች ከከተማይቱ ወጥተው፦ አንተ መላጣ፥ ውጣ አንተ መላጣ፥ ውጣ ብለው አፌዙበት።",
    "24": "ዘወርም ብሎ አያቸው፥ በእግዚአብሔርም ስም ረገማቸው፤ ከዱርም ሁለት ድቦች ወጥተው ከብላቴኖች አርባ ሁለቱን ሰባበሩአቸው።",
    "25": "ከዚያም ወደ ቀርሜሎስ ተራራ ሄደ፥ ከዚያም ወደ ሰማርያ ተመለሰ።"
}