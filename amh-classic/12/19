{
    "1": "ንጉሱም ህዝቅያስ ይህን በሰማ ጊዜ ልብሱን ቀደደ፥ ማቅም ለበሰ፥ ወደ እግዚአብሔርም ቤት ገባ።",
    "2": "የቤቱንም አዛዥ ኤልያቄምን ፀሃፊውንም ሳምናስን የካህናቱንም ሽማግሌዎች ማቅ ለብሰው ወደ ነቢዩ ወደ አሞፅ ልጅ ወደ ኢሳይያስ ይሄዱ ዘንድ ላካቸው።",
    "3": "እነርሱም፦ ህዝቅያስ እንዲህ ይላል፦ ይህ ቀን የመከራና የተግሳፅ የዘለፋም ቀን ነው፤ ልጆች የሚወለዱበት ጊዜ ደርሶአል፥ ለመውለድም ሃይል የለም።",
    "4": "ምናልባት በህያው አምላክ ላይ ይገዳደር ዘንድ ጌታው የአሶር ንጉስ የላከውን የራፋስቂስን ቃል ሁሉ አምላክህ እግዚአብሔር ይሰማ እንደ ሆነ፥ አምላክህ እግዚአብሔርም ስለ ሰማው ቃል ይገስፀው እንደ ሆነ፥ ስለዚህ ለቀረው ቅሬታ ፀልይ አሉት።",
    "5": "እንዲሁ የንጉሱ የህዝቅያስ ባርያዎች ወደ ኢሳይያስ መጡ።",
    "6": "ኢሳይያስም፦ ለጌታችሁ፦ እግዚአብሔር እንዲህ ይላል፦ የአሶር ንጉስ ባርያዎች ስለ ሰደቡኝ፥ ስለ ሰማኸው ቃል አትፍራ።",
    "7": "እነሆ፥ በላዩ መንፈስን እሰድዳለሁ፥ ወሬንም ይሰማል፥ ወደ ምድሩም ይመለሳል፤ በምድሩም በሰይፍ እንዲወድቅ አደርገዋለሁ በሉት አላቸው።",
    "8": "የአሶርም ንጉስ ከለኪሶ እንደ ራቀ ሰምቶ ነበርና ራፋስቂስ ተመልሶ በልብና ሲዋጋ አገኘው።",
    "9": "እርሱም፦ የኢትዮጵያ ንጉስ ቲርሃቅ ሊወጋህ መጥቶአል የሚል ወሬ በሰማ ጊዜ ደግሞ ወደ ህዝቅያስ መልእክተኞችን ላከ፥ እንዲህ ሲል፦",
    "10": "ለይሁዳ ንጉስ ለህዝቅያስ እንዲህ ብላችሁ ንገሩት። ኢየሩሳሌም በአሶር ንጉስ እጅ አትሰጥም ብሎ የምትታመንበት አምላክህ አያታልልህ።",
    "11": "እነሆ፥ የአሶር ነገስታት በምድር ሁሉ ላይ ያደረጉትን፥ እንዴትስ እንዳጠፋአቸው ሰምተሃል አንተስ ትድናለህን?",
    "12": "አባቶቼ ያጠፉአቸውን፥ ጎዛንን፥ ካራንን፥ ራፊስን፥ በተላሳር የነበሩትንም የኤድንን ልጆች፥ የአህዛብ አማልክት አዳኑአቸውን?",
    "13": "የሃማት ንጉስ፥ የአርፋድ ንጉስ፥ የሴፈርዋይም ከተማ ንጉስ፥ የሄናና የኢዋ ንጉስ ወዴት አሉ?",
    "14": "ህዝቅያስም ደብዳቤውን ከመልእክተኞች እጅ ተቀብሎ አነበበው፤ ህዝቅያስም ወደ እግዚአብሔር ቤት ወጥቶ በእግዚአብሔር ፊት ዘረጋው።",
    "15": "ህዝቅያስም ወደ እግዚአብሔር እንዲህ ብሎ ፀለየ፦ በኪሩቤል ላይ የምትቀመጥ የእስራኤል አምላክ አቤቱ፥ አንተ ብቻህን የምድር ነገስታት ሁሉ አምላክ ነህ ሰማይንና ምድርን ፈጥረሃል።",
    "16": "አቤቱ፥ ጆሮህን አዘንብልና ስማ፤ አቤቱ፥ አይንህን ክፈትና እይ፤ በህያው አምላክ ላይ ይገዳደር ዘንድ የላከውን የሰናክሬምን ቃል ስማ።",
    "17": "አቤቱ፥ በእውነት የአሶር ነገስታት አህዛብንና ምድራቸውን አፍርሰዋል፥",
    "18": "አማልክቶቻቸውንም በእሳት ላይ ጥለዋልለ የእንጨትና የድንጋይ የሰው እጅ ስራ ነበሩ እንጂ አማልክት አልነበሩምና ስለዚህ አጥፍተዋቸዋል።",
    "19": "እንግዲህም አምላካችን አቤቱ፥ የምድር መንግስታት ሁሉ አንተ ብቻ እግዚአብሔር አምላክ እንደ ሆንህ ያውቁ ዘንድ ከእጁ እንድታድነን እለምንሃለሁ።",
    "20": "የአሞፅም ልጅ ኢሳይያስ እንዲህ ብሎ ወደ ህዝቅያስ ላከ። የእስራኤል አምላክ እግዚአብሔር እንዲህ ይላል፦ ስለ አሶር ንጉስ ስለ ሰናክሬም ወደ እኔ የለመንህውን ሰምቻለሁ።",
    "21": "እግዚአብሔር በእርሱ ላይ የተናገረው ቃል ይህ ነው፦ ድንግሊቱ የፅዮን ልጅ ቀላል አድርጋሃለች፥ በንቀትም ስቃብሃለች የኢየሩሳሌም ልጅ በላይህ ራስዋን ነቅንቃብሃለች።",
    "22": "የተገዳደርኸው፥ የሰደብኸውስ ማን ነው? ቃልህንስ ከፍ ከፍ ያደረግኸው አይንህንም ወደ ላይ ያነሳኸው በማን ላይ ነው? በእስራኤል ቅዱስ ላይ ነው።",
    "23": "አንተስ፦ በሰረገላዬ ብዛት ወደ ተራሮች ከፍታ፥ ወደ ሊባኖስ ጥግ ላይ ወጥቻለሁ፤ ረጃጅሞቹንም ዝግባዎች የተመረጡትንም ጥዶች እቆርጣለሁ፥ ወደ አገሩም ዳርቻና ወደ ቀርሜሎስ ዱር እገባለሁ።",
    "24": "ቆፈርሁም፥ እንግዳውንም ውሃ ጠጣሁ፤ የተገደበውንም ውሃ ሁሉ በእግሬ ጫማ አደርቃለሁ ብለህ በመልእክተኞችህ እጅ በእግዚአብሔር ላይ ተገዳደርህ።",
    "25": "እኔ ጥንቱን እንደ ሰራሁት፥ ቀድሞውንም እንዳደረግሁት አልሰማህምን? አሁንም የተመሸጉትን ከተሞች የፍርስራሽ ክምር እስኪሆኑ ድረስ እንድታፈርስ አደረግሁህ።",
    "26": "ስለዚህም የሚኖሩባቸው ሰዎች እጃቸው ዝሎአል፥ ደንግጠውም ታውከዋል፤ እንደ ምድረ በዳ ሳር፥ እንደ ለምለምም ቡቃያ፥ በሰገነትም ላይ እንዳለ ሳር፥ ሳይሸት ዋግ እንደ መታውም እህል ሆነዋል።",
    "27": "እኔ ግን መቀመጫህንና መውጫህንም መግቢያህንም፥ በእኔም ላይ የተቆጠኸውን ቁጣ አውቄአለሁ።",
    "28": "ቁጣህና ትእቢትህ ወደ ጆሮዬ ደርሶአልና ስለዚህ ስናጋዬን በአፍንጫህ፥ ልጓሜንም በከንፈርህ አደርጋለሁ፥ በመጣህበትም መንገድ እመልስሃለሁ።",
    "29": "ይህም ምልክት ይሆንሃል፤ በዚህ አመት የገቦውን፥ በሁለተኛውም አመት ከገቦው የበቀለውን ትበላላችሁ፤ በሶስተኛውም አመት ትዘራላችሁ፥ ታጭዱማላችሁ፥ ወይንንም ትተክላላችሁ፥ ፍሬውንም ትበላላችሁ።",
    "30": "ያመለጠው የይሁዳ ቤት ቅሬታ ስሩን ወደ ታች ይሰድዳል፥ ወደ ላይም ያፈራል።",
    "31": "ከኢየሩሳሌም ቅሬታ ከፅዮንም ተራራ ያመለጡት ይወጣሉና፤ የሰራዊት ጌታ የእግዚአብሔር ቅንአት ይህን ያደርጋል።",
    "32": "ስለዚህም እግዚአብሔር ስለ አሶር ንጉስ እንዲህ ይላል፦ ወደዚች ከተማ አይመጣም፥ ፍላፃንም አይወረውርባትም፥ በጋሻም አይመጣባትም፥ የአፈርንም ድልድል አይደለድልባትም።",
    "33": "በመጣበት መንገድ በዚያው ይመለሳል፥ ወደዚህችም ከተማ አይመጣም፥ ይላል እግዚአብሔር፡፡",
    "34": "ስለ እኔም፥ ስለ ባርያዬም ስለ ዳዊት ይህችን ከተማ አድናት ዘንድ እጋርዳታለሁ።",
    "35": "በዚያችም ሌሊት የእግዚአብሔር መልአክ ወጣ፥ ከአሶራውያንም ሰፈር መቶ ሰማንያ አምስት ሺህ ገደለ፤ ማለዳም በተነሱ ጊዜ፥ እነሆ፥ ሁሉ በድኖች ነበሩ።",
    "36": "የአሶርም ንጉስ ሰናክሬም ተነስቶ ሄደ፥ ተመልሶም በነነዌ ተቀመጠ።",
    "37": "በአምላኩም በናሳራክ ቤት ሲሰግድ ልጆቹ አደራሜሌክና ሳራሳር በሰይፍ ገደሉት፤ ወደ አራራትም አገር ኮበለሉ። ልጁም አስራዶን በእርሱ ፋንታ ነገሰ።"
}