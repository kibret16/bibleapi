{
    "1": "ምናሴም መንገስ በጀመረ ጊዜ የአስራ ሁለት አመት ልጅ ነበረ፤ በኢየሩሳሌምም አምሳ አምስት አመት ነገሰ፤ የእናቱ ስም ሃፍሴባ ነበረ።",
    "2": "እግዚአብሔርም ከእስራኤል ልጆች ፊት እንዳወጣቸው እንደ አህዛብ ርኩሰት በእግዚአብሔር ፊት ክፉ ነገር አደረገ።",
    "3": "አባቱም ህዝቅያስ ያፈረሳቸውን የኮረብታውን መስገጃዎች መልሶ ሰራ፤ የእስራኤልም ንጉስ አክአብ እንዳደረገው ለበአል መሰዊያ ሰራ፥ የማምለኪያ አፀድንም ተከለ፥ ለሰማይም ሰራዊት ሁሉ ሰገደ አመለካቸውም።",
    "4": "እግዚአብሔርም፦ ስሜን በኢየሩሳሌም አኖራለሁ ባለው በእግዚአብሔር ቤት መሰዊያዎችን ሰራ።",
    "5": "በእግዚአብሔርም ቤት በሁለቱ ወለሎች ላይ ለሰማይ ሰራዊት ሁሉ መሰዊያዎችን ሰራ።",
    "6": "ልጁንም በእሳት አሳለፈ፥ ሞራ ገላጭም ሆነ፥ አስማትም አደረገ፥ መናፍስት ጠሪዎችንና ጠንቋዮችንም ሰበሰበ፤ ያስቆጣውም ዘንድ በእግዚአብሔር ፊት እጅግ ክፉ ነገር አደረገ።",
    "7": "እግዚአብሔርም ለዳዊትና ለልጁ ለሰሎሞን፦ በዚህ ቤት ከእስራኤልም ነገድ ሁሉ በመረጥኋት በኢየሩሳሌም ስሜን ለዘላለም አኖራለሁ፤",
    "8": "ያዘዝኋቸውንም ሁሉ፥ ባርያዬም ሙሴ ያዘዛቸውን ህግ ሁሉ ቢያደርጉ ቢጠብቁም ለአባቶቻቸው ከሰጠኋት ምድር የእስራኤልን እግር እንደ ገና አላቅበዘብዝም ባለው ቤት የሰራውን የማምለኪያ አፀድን የተቀረፀውን ምስል አቆመ።",
    "9": "ነገር ግን አልሰሙም፤ እግዚአብሔርም ከእስራኤል ልጆች ፊት ካጠፋቸው ከአህዛብ ይልቅ ክፉ ይሰሩ ዘንድ ምናሴ አሳታቸው።",
    "10": "እግዚአብሔርም በባርያዎቹ በነቢያት እጅ እንዲህ ሲል ተናገረ፦",
    "11": "የይሁዳ ንጉስ ምናሴ ይህን ርኩሰት አድርጎአልና፥ ከፊቱም የነበሩ አሞራውያን ከሰሩት ሁሉ ይልቅ ክፉ ስራ ሰርቶአልና፥ ይሁዳንም ደግሞ በጣኦታቱ አስቶአልና",
    "12": "ስለዚህ የእስራኤል አምላክ እግዚአብሔር እንዲህ ይላል፦ እነሆ፥ የሚሰማውን ሁሉ ሁለቱ ጆሮቹ ጭው የሚያደርግ ክፉ ነገርን በኢየሩሳሌምና በይሁዳ ላይ አመጣለሁ።",
    "13": "የሰማርያንም ገመድ የአክአብንም ቤት ቱንቢ በኢየሩሳሌም ላይ እዘረጋለሁ፤ ሰውም ወጭቱን እንዲወለውል ኢየሩሳሌምን ወልውዬ እገለብጣታለሁ።",
    "14": "የርስቴንም ቅሬታ እጥላለሁ፥ በጠላቶቻቸውም እጅ አሳልፌ እሰጣቸዋለሁ፥ ለጠላቶቻቸውም ሁሉ ምርኮና ብዝበዛ ይሆናሉ፤",
    "15": "አባቶቻቸው ከግብፅ ከወጡ ጀምሮ እስከ ዛሬ ድረስ በፊቴ ክፉ ሰርተዋልና፥ አስቆጥተውኝማልና።",
    "16": "ደግሞም ምናሴ በእግዚአብሔር ፊት ክፉ ይሰራ ዘንድ ይሁዳን ካሳተበት ሃጢአት ሌላ ከዳር እስከ ዳር ኢየሩሳሌምን እስኪሞላት ድረስ እጅግ ብዙ ንፁህ ደም አፈሰሰ።",
    "17": "የምናሴም የቀረው ነገርና የሰራው ስራ ሁሉ፥ ያደረገውም ሃጢአት፥ በይሁዳ ነገስታት ታሪክ መፅሃፍ የተፃፈ አይደለምን?",
    "18": "ምናሴም ከአባቶቹ ጋር አንቀላፋ፥ በቤቱም አጠገብ ባለው በኦዛ አትክልት ተቀበረ፤ ልጁም አሞፅ በእርሱ ፋንታ ነገሰ።",
    "19": "አሞፅም መንገስ በጀመረ ጊዜ የሃያ ሁለት አመት ጉልማሳ ነበረ፤ በኢየሩሳሌምም ሁለት አመት ነገሰ፤ እናቱም የዮጥባ ሰው የሃሩስ ልጅ ሜሶላም ነበረች።",
    "20": "አባቱም ምናሴ እንዳደረገ በእግዚአብሔር ፊት ክፉ ሰራ።",
    "21": "አባቱም በሄደበት መንገድ ሁሉ ሄደ፥ አባቱም ያመለካቸውን ጣኦታት አመለከ ሰገደላቸውም።",
    "22": "የአባቶቹንም አምላክ እግዚአብሔርን ተወ፥ በእግዚአብሔርም መንገድ አልሄደም።",
    "23": "የአሞፅም ባርያዎች አሴሩበት ንጉሱንም በቤቱ ውስጥ ገደሉት፥",
    "24": "የአገሩ ህዝብ ግን በንጉሱ በአሞፅ ላይ ያሴሩበትን ሁሉ ገደሉ፤ የአገሩም ህዝብ ልጁን ኢዮስያስን በእርሱ ፋንታ አነገሱት።",
    "25": "የአሞፅም የቀረው ነገርና የሰራው ስራ፥ በይሁዳ ነገስታት ታሪክ መፅሃፍ የተፃፈ አይደለምን?",
    "26": "በኦዛም አትክልት ባለው በመቃብሩ ተቀበረ ልጁም ኢዮስያስ በእርሱ ፋንታ ነገሰ።"
}