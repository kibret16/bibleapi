{
    "1": "በይሁዳ ንጉስ በአካዝ በአስራ ሁለተኛው አመት የኤላ ልጅ ሆሴእ በእስራኤል ላይ በሰማርያ ንጉስ ሆነ፤ ዘጠኝ አመትም ነገሰ።",
    "2": "በእግዚአብሔርም ፊት ክፉ ነገር አደረገ፤ ነገር ግን ከእርሱ አስቀድሞ እንደ ነበሩት እንደ እስራኤል ነገስታት አይደለም።",
    "3": "የአሶርም ንጉስ ስልምናሶር በእርሱ ላይ ወጣ፤ ሆሴእም ተገዛለት፥ ግብርም አመጣለት።",
    "4": "የአሶርም ንጉስ በሆሴእ ላይ አመፅ አገኘ፤ መልእክተኞችን ወደ ግብፅ ንጉስ ወደ ሴጎር ልኮ ነበርና እንደ ልማዱም በየአመቱ ለአሶር ንጉስ ግብር አልሰጠምና ስለዚህ የአሶር ንጉስ ይዞ በወህኒ ቤት አሰረው።",
    "5": "የአሶርም ንጉስ በምድር ሁሉ ላይ ወጣ፥ ወደ ሰማርያም ወጥቶ ሶስት አመት ከበባት።",
    "6": "በሆሴእ በዘጠኝኛው አመት የአሶር ንጉስ ሰማርያን ወሰደ፥ እስራኤልንም ወደ አሶር አፈለሰ፥ በአላሄና በአቦር በጎዛንም ወንዝ በሜዶንም ከተሞች አኖራቸው።",
    "7": "የእስራኤልም ልጆች ከግብፅ ንጉስ ከፈርኦን እጅ፥ ከግብፅ ምድር ያወጣቸውን አምላካቸውን እግዚአብሔርን በድለው ነበርና፥ ሌሎችንም አማልክት አምልከው ነበርና፥",
    "8": "እግዚአብሔርም ከእስራኤል ልጆች ፊት ባሳደዳቸው በአህዛብ ስርአት፥ የእስራኤልም ነገስታት ባደረጓት ስርአት ሄደው ነበርና እንደዚህ ሆነ።",
    "9": "የእስራኤልም ልጆች በአምላካቸው በእግዚአብሔር ላይ ቅን ያልሆነን ነገር በስውር አደረጉ፤ በከተሞቻቸውም ሁሉ ከዘበኞች ግንብ ጀምሮ እስከ ተመሸገች ከተማ ድረስ በከፍታዎቹ ላይ መስገጃዎችን ሰሩ።",
    "10": "በረጃጅሙ ኮረብታ ሁሉ ላይ በለመለመውም ዛፍ ሁሉ ታች ሃውልቶችንና የማምለኪያ አፀዶችን ተከሉ፤",
    "11": "እግዚአብሔርም ከፊታቸው ያወጣቸው አህዛብ እንዳደረጉት፥ በኮረብቶቹ መስገጃዎች ሁሉ ላይ ያጥኑ ነበር፤ እግዚአብሔርንም ያስቆጡ ዘንድ ክፉ ነገር አደረጉ፤",
    "12": "እግዚአብሔርም የከለከላቸውን ጣኦቶች አመለኩ።",
    "13": "እግዚአብሔርም፦ ከክፉ መንገዳችሁ ተመለሱ፤ ለአባቶቻችሁም እንዳዘዝሁት፥ ባባርያዎቼ በነቢያት የላክሁላችሁን ትእዛዜንና ስርአቴን ህጌንም ሁሉ ጠብቁ ብሎ በነቢዩ ሁሉና በባለ ራእዩ አፍ ሁሉ በእስራኤልና በይሁዳ መሰከረ።",
    "14": "ነገር ግን አምላካቸውን እግዚአብሔርን እንዳላመኑ እንደ አባቶቻቸው አንገት አንገታቸውን አደነደኑ እንጂ አልሰሙም።",
    "15": "ስርአቱንም ከአባቶቻቸውም ጋር ያደረገውን ቃል ኪዳን፥ ያፀናላቸውንም ምስክሩን ናቁ፤ ከንቱ ነገርንም ተከተሉ፥ ምናምንቴዎችም ሆኑ፥ እግዚአብሔርም እንደ እነርሱ እንዳይሰሩ ያዘዛቸውን በዙሪያቸው ያሉትን አህዛብን ተከተሉ።",
    "16": "የአምላካቸውንም የእግዚአብሔርን ትእዛዝ ሁሉ ተዉ፥ ቀልጠው የተሰሩትንም የሁለቱን እንቦሶች ምስሎች አደረጉ፥ የማምለኪያ አፀድንም ተከሉ፥ ለሰማይም ሰራዊት ሁሉ ሰገዱ፥ በአልንም አመለኩ።",
    "17": "ወንዶችና ሴቶች ልጆቻቸውን በእሳት አሳለፉአቸው፥ ምዋርተኞችና አስማተኞችም ሆኑ፥ ያስቆጡትም ዘንድ በእግዚአብሔር ፊት ክፉ ነገር ለማድረግ ራሳቸውን ሸጡ።",
    "18": "ስለዚህም እግዚአብሔር በእስራኤል ላይ እጅግ ተቆጣ፥ ከፊቱም ጣላቸው፤ ከይሁዳም ነገድ ብቻ በቀር ማንም አልቀረም።",
    "19": "ይሁዳም ደግሞ እስራኤል ባደረጋት ስርአት ሄደ እንጂ የአምላኩን የእግዚአብሔርን ትእዛዝ አልጠበቀም።",
    "20": "እግዚአብሔርም የእስራኤልን ዘር ሁሉ ጠላ፥ አስጨነቃቸውም፥ ከፊቱም እስኪጥላቸው ድረስ በበዝባዦች እጅ አሳልፎ ሰጣቸው።",
    "21": "እስራኤልንም ከዳዊት ቤት ለየ፤ የናባጥንም ልጅ ኢዮርብአምን አነገሱ፤ ኢዮርብአምም እግዚአብሔርን ከመከተል እስራኤልን መለሰ፥ ታላቅም ሃጢአት አሰራቸው።",
    "22": "የእስራኤልም ልጆች ኢዮርብአም ባደረገው ሃጢአት ሁሉ ሄዱ፤",
    "23": "እግዚአብሔርም በባርያዎቹ በነቢያቱ ሁሉ አፍ እንደ ተናገረው እስራኤልን ከፊቱ እስኪያወጣ ድረስ ከእርስዋ አልራቁም። እስራኤልም እስከ ዛሬ ድረስ ከምድሩ ወደ አሶር ፈለሰ።",
    "24": "የአሶርም ንጉስ ከባቢሎንና ከኩታ ከአዋና ከሃማት ከሴፈርዋይም ሰዎችን አመጣ፥ በእስራኤልም ልጆች ፋንታ በሰማርያ ከተሞች አኖራቸው፤ ሰማርያንም ወረሱአት፤ በከተሞችዋም ተቀመጡ።",
    "25": "በዚያም መቀመጥ በጀመሩ ጊዜ እግዚአብሔርን አይፈሩትም ነበር፤ እግዚአብሔርም አንበሶች ሰደደባቸው፥ ይገድሉአቸውም ነበር።",
    "26": "ስለዚህም ለአሶር ንጉስ፦ ያፈለስሃቸው፥ በሰማርያም ከተሞች ያኖርሃቸው የአገሩን አምላክ ወግ አላወቁም፤ የአገሩን አምላክ ወግ አላወቁምና አንበሶችን ሰድዶባቸዋል፥ እነሆም፥ ገደሉአቸው ብለው ተናገሩት።",
    "27": "የአሶርም ንጉስ፦ ከዚያ ካመጣችኋቸው ካህናት አንዱን ውሰዱ ሄዶም በዚያ ይቀመጥ፥ የአገሩንም አምላክ ወግ ያስተምራቸው ብሎ አዘዘ።",
    "28": "ከሰማርያም ካፈለሱአቸው ካህናት አንዱ መጥቶ በቤቴል ተቀመጠ፥ እግዚአብሔርንም እንዴት እንዲፈሩት ያስተምራቸው ነበር።",
    "29": "በየህዝባቸውም አምላካቸውን አደረጉ፥ ሰምራውያንም በሰሩት በኮረብታው መስገጃዎች ህዝቡ ሁሉ በሚኖሩበት ከተሞቻቸው አኖሩአቸው።",
    "30": "የባቢሎንም ሰዎች ሱኮትበኖትን ሰሩ፤ የኩታም ሰዎች ኤርጌልን ሰሩ፤",
    "31": "የሃማትም ሰዎች አሲማትን ሰሩ፤ አዋውያንም ኤልባዝርንና ተርታቅን ሰሩ፤ የሴፈርዋይም ሰዎችም ለሴፈርዋይም አማልክት ለአድራሜሌክና ለአነሜሌክ ልጆቻቸውን በእሳት ያቃጥሉ ነበር።",
    "32": "እግዚአብሔርንም ይፈሩ ነበር፥ ከመካከላቸውም ለኮረብታው መስገጃዎች ካህናት አደረጉ፥ በኮረብታውም መስገጃዎች ይሰዉ ነበር።",
    "33": "እግዚአብሔርንም ሲፈሩ ከመካከላቸው እንደ ፈለሱት እንደ አህዛብ ልማድ አምላካቸውን ያመልኩ ነበር።",
    "34": "እስከ ዛሬ ድረስ እንደ ቀደመው ልማድ ያደርጋሉ፤ እግዚአብሔርንም አይፈሩም፥ እግዚአብሔርም እስራኤል ብሎ የጠራውን የያእቆብን ልጆች እንዳዘዛቸው ስርአትና ፍርድ ህግና ትእዛዝም አያደርጉም።",
    "35": "እግዚአብሔርም ከእነርሱ ጋር ቃል ኪዳን አደረገ፥ እንዲህም ብሎ አዘዛቸው፦ ሌሎችን አማልክት አትፍሩ፥ አትስገዱላቸው፥ አታምልኩአቸው፥ አትሰዉላቸው፤",
    "36": "ነገር ግን በታላቅ ሃይል በተዘረጋችም ክንድ ከግብፅ ምድር ያወጣችሁን እግዚአብሔር እርሱን ፍሩ፥ ለእርሱም ስገዱ፥ ለእርሱም ሰዉ፤",
    "37": "የፃፈላችሁንም ስርአትና ፍርድ ህግና ትእዛዝም ለዘላለም ታደርጉ ዘንድ ጠብቁ፤ ሌሎችንም አማልክት አትፍሩ።",
    "38": "ከእናንተም ጋር ያደረግሁትን ቃል ኪዳን አትርሱ፤ ሌሎችንም አማልክት አትፍሩ።",
    "39": "አምላካችሁን እግዚአብሔርን ፍሩ፤ እርሱም ከጠላቶቻችሁ ሁሉ እጅ ያድናችኋል።",
    "40": "ነገር ግን እንደ ቀደመው ልማዳቸው አደረጉ እንጂ አልሰሙም።",
    "41": "እነዚህም አህዛብ እግዚአብሔርን ይፈሩ ነበር፤ ደግሞም የተቀረፁ ምስሎቻቸውን ያመልኩ ነበር፤ ልጆቻቸውም የልጅ ልጆቻቸውም አባቶቻቸው እንዳደረጉ እንዲሁ እስከ ዛሬ ድረስ ያደርጋሉ።"
}