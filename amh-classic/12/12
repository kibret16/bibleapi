{
    "1": "ኢዮአስም መንገስ በጀመረ ጊዜ የሰባት አመት ልጅ ነበረ።",
    "2": "በኢዩ በሰባተኛው አመት ኢዮአስ መንገስ ጀመረ፥ በኢየሩሳሌምም አርባ አመት ነገሰ፤ እናቱም ሳብያ የተባለች የቤርሳቤህ ሴት ነበረች።",
    "3": "ካህኑ ዮዳሄም ያስተምረው በነበረ ዘመን ሁሉ ኢዮአስ በእግዚአብሔር ፊት ቅን ነገር አደረገ።",
    "4": "ነገር ግን በኮረብቶቹ ላይ ያሉት መስገጃዎች አልተወገዱም፤ ህዝቡም ገና በኮረብቶቹ ላይ ባሉት መስገጃዎች ይሰዋና ያጥን ነበር።",
    "5": "ኢዮአስም ካህናቱን፦ ወደ እግዚአብሔር ቤት የሚገባውን የተቀደሰውን ገንዘብ ሁሉ፥ ስለ ነፍሱም ዋጋ የሚቀርበውን ገንዘብ፥ በልባቸውም ፈቃድ ወደ እግዚአብሔር ቤት የሚያመጡትን ገንዘብ ሁሉ፥",
    "6": "ካህናቱ እያንዳንዱ ሰው ከሚያመጣው ይውሰዱ፤ በመቅደስም ውስጥ የተናዱትን ይጠግኑበት አላቸው።",
    "7": "ነገር ግን እስከ ንጉሱ እስከ ኢዮአስ እስከ ሃያ ሶስተኛው አመት ድረስ በመቅደሱ ውስጥ የተናዱትን ካህናቱ አልጠገኑትም ነበር።",
    "8": "ኢዮአስም ካህኑን ዮዳሄንና ካህናቱን ጠርቶ፦ በመቅደሱ ውስጥ የተናዱትን ስፍራዎች ስለ ምን አትጠግኑአቸውም? ከእንግዲህ ወዲያ ገንዘቡ ለቤቱ መጠገኛ ይሰጥ እንጂ ከሚያመጡት ሰዎች አትቀበሉ አላቸው።",
    "9": "ካህናቱም፦ ከህዝቡ ገንዘቡን አንወስድም፥ በቤቱም ውስጥ የተናዱትን አንጠግንም ብለው እሺ አሉ።",
    "10": "ካህኑ ዮዳሄ ግን ሳጥን ወስዶ መክደኛውን ነደለው፥ በመሰዊያውም አጠገብ ወደ እግዚአብሔር ቤት በሚገቡበት መግቢያ በስተ ቀኝ አኖረው፤ ደጁንም የሚጠብቁ ካህናት ወደ እግዚአብሔር ቤት የሚመጣውን ገንዘብ ሁሉ ያኖሩበት ነበር።",
    "11": "በሳጥንም ውስጥ ብዙ ገንዘብ መኖሩን ባዩ ጊዜ የንጉሱ ፀሃፊና የካህናቱ አለቃ ይመጡ ነበር፥ በእግዚአብሔርም ቤት የተገኘውን ቆጥረው በከረጢት ውስጥ ያኖሩት ነበር።",
    "12": "የተመዘነውንም ገንዘብ የእግዚአብሔርን ቤት ለመስራት በተሾሙት እጅ ይሰጡ ነበር።",
    "13": "የተናደውን የእግዚአብሔርን ቤት ለመጠገን መክፈል ለሚያሻው ሁሉ ድንጋይና እንጨት ይገዙ ዘንድ የእግዚአብሔርን ቤት ለሚሰሩ አናጢዎችና ሰራተኞች ግንበኞችና ድንጋይ ወቃሪዎች ይሰጡት ነበር።",
    "14": "ነገር ግን ወደ እግዚአብሔር ቤት ከሚመጣው ገንዘብ ለእግዚአብሔር ቤት የሚሆኑ የብር ፅዋዎችና ጉጠቶች ድስቶችም መለከቶችም የወርቅና የብር እቃዎችም አልተሰሩም ነበር።",
    "15": "ነገር ግን ለሚሰሩት ይሰጡት ነበር፤ የእግዚአብሔርንም ቤት ጠገኑበት።",
    "16": "ለሰራተኞችም ይከፍሉ ዘንድ ገንዘቡን የሚወስዱትን ሰዎች አይቆጣጠሩአቸውም ነበር፤ በታማኝነት ይሰሩ ነበርና።",
    "17": "ስለ በደልና ስለ ሃጢአት መስዋእት የቀረበውም ገንዘብ ለካህናት ነበረ እንጂ ወደ እግዚአብሔር ቤት አያገቡትም ነበር።",
    "18": "በዚያም ወራት የሶርያ ንጉስ አዛሄል ወጥቶ ጌትን ወጋ፥ ያዘውም አዛሄልም ወደ ኢየሩሳሌም ለመውጣት ፊቱን አቀና።",
    "19": "የይሁዳም ንጉስ ኢዮአስ አባቶቹ የይሁዳ ነገስታት ኢዮሳፍጥና ኢዮራም አካዝያስም የቀደሱትን ቅዱስ ነገር፥ እርሱም የቀደሰውን፥ በእግዚአብሔርም ቤትና በንጉሱ ቤት መዛግብት የተገኘውን ወርቅ ሁሉ ወሰደ፥ ወደ ሶርያም ንጉስ ወደ አዛሄል ላከው። እርሱም ከኢየሩሳሌም ተመለሰ።",
    "20": "የቀረውም የኢዮአስ ነገር፥ የሰራውም ስራ ሁሉ፥ በይሁዳ ነገስታት ታሪክ መፅሃፍ የተፃፈ አይደለምን?",
    "21": "ባርያዎቹም ተነስተው አመፁበት፥ ወደ ሲላ በሚወርደውም መንገድ በሚሎ ቤት ገደሉት።",
    "22": "ባርያዎቹም የሰምአት ልጅ ዮዘካርና የሾሜር ልጅ ዮዛባት መቱት፥ ሞተም፤ በዳዊትም ከተማ ከአባቶቹ ጋር ቀበሩት፤ ልጁም አሜስያስ በፋንታው ነገሰ።"
}