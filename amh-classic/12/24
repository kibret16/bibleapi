{
    "1": "በእርሱም ዘመን የባቢሎን ንጉስ ናቡከደነኦር ወጣ፥ ኢዮአቄምም ሶስት አመት ተገዛለት፤ ከዚያም በኋላ ዘወር አለና አመፀበት።",
    "2": "እግዚአብሔርም የከለዳውያንንና የሶርያውያንን የሞአባውያንንም የአሞንንም ልጆች አደጋ ጣዮች ሰደደበት፤ በባርያዎቹ በነቢያት እንደ ተናገረው እንደ እግዚአብሔር ቃል ያጠፉት ዘንድ በይሁዳ ላይ ሰደዳቸው።",
    "3": "ምናሴ ስላደረገው ሃጢአት ሁሉ ስላፈሰሰውም ንፁህ ደም፥ ኢየሩሳሌምንም በንፁህ ደም ስለሞላ ከፊቱ ያስወግዳቸው ዘንድ ይህ ነገር በእግዚአብሔር ትእዛዝ በይሁዳ ላይ ሆነ፤",
    "4": "እግዚአብሔርም ይራራ ዘንድ አልወደደም።",
    "5": "የቀረውም የኢዮአቄም ነገር፥ የሰራውም ስራ ሁሉ፥ በይሁዳ ነገስታት ታሪክ መፅሃፍ የተፃፈ አይደለምን?",
    "6": "ኢዮአቄምም ከአባቶቹ ጋር አንቀላፋ፤ ልጁም ዮአኪን በእርሱ ፋንታ ነገሰ።",
    "7": "የባቢሎንም ንጉስ ለግብፅ ንጉስ የነበረውን ሁሉ ከግብፅ ወንዝ ጀምሮ እስከ ኤፍራጥስ ወንዝ ድረስ ወስዶ ነበርና የግብፅ ንጉስ ከዚያ ወዲያ ከአገሩ አልወጣም።",
    "8": "ዮአኪን መንገስ በጀመረ ጊዜ የአስራ ስምንት አመት ጉልማሳ ነበረ፤ በኢየሩሳሌምም ሶስት ወር ነገሰ እናቱም ኔስታ ትባል ነበር፤ እርስዋም የኢየሩሳሌም ሰው የኤልናታን ልጅ ነበረች።",
    "9": "አባቱም እንዳደረገ ሁሉ በእግዚአብሔር ፊት ክፉ አደረገ።",
    "10": "በዚያም ወራት የባቢሎን ንጉስ የናቡከደነኦር ባርያዎች ወደ ኢየሩሳሌም ወጡ፥ ከተማይቱም ተከበበች።",
    "11": "ባርያዎቹም በከበቡአት ጊዜ የባቢሎን ንጉስ ናብከደነኦር ወደ ከተማይቱ ወጣ።",
    "12": "የይሁዳም ንጉስ ዮአኮንና እናቱ፥ ባርያዎቹም፥ አለቆቹም፥ ጃንደረቦቹም ወደ ባቢሎን ንጉስ ወጡ፤ የባቢሎንም ንጉስ በነገሰ በስምንተኛው አመት ያዘው።",
    "13": "የእግዚአብሔርም ቤት መዛግብትን ሁሉ የንጉሱም ቤት መዛግብትን ከዚያ አወጣ እግዚአብሔርም እንደ ተናገረው የእስራኤል ንጉስ ሰሎሞን በእግዚአብሔር መቅደስ የሰራውን የወርቁን እቃ ሁሉ ሰባበረ።",
    "14": "ኢየሩሳሌምንም ሁሉ፥ አለቆቹንም ሁሉ፥ ፅኑአን ሃያላኑንም ሁሉ፥ ጠራቢዎቹንም ሁሉ፥ ብረት ሰራተኞቹን ሁሉ አስር ሺህ ምርኮኞች አፈለሰ ከድሆች ከአገሩ ህዝብ በቀር ማንም አልቀረም።",
    "15": "ዮአኮንንም ወደ ባቢሎን አፈለሰ የንጉሱንም እናት፥ የንጉሱንም ሚስቶች፥ ጃንደረቦቹንም፥ የአገሩንም ታላላቆች ከኢየሩሳሌም ወደ ባቢሎን ማረከ።",
    "16": "የባቢሎንም ንጉስ ብርቱዎቹንና ሰልፍ የሚችሉትን ሁሉ፥ ሃያላኑን ሁሉ ሰባት ሺህ ያህል፥ ጠራቢዎችና ብረት ሰራተኞችም አንድ ሺህ፥ ወደ ባቢሎን ማረከ።",
    "17": "የባቢሎንም ንጉስ የዮአኪንን አጎት ማታንያን በእርሱ ፋንታ አነገሰ፥ ስሙንም ሴዴቅያስ ብሎ ለወጠው።",
    "18": "ሴዴቅያስ መንገስ በጀመረ ጊዜ የሃያ አንድ አመት ጉልማሳ ነበረ፤ በኢየሩሳሌምም አስራ አንድ አመት ነገሰ እናቱም አሚጣል የተባለች የልብና ሰው የኤርምያስ ልጅ ነበረች።",
    "19": "ኢዮአቄምም እንዳደረገ ሁሉ በእግዚአብሔር ፊት ክፉ አደረገ።",
    "20": "ከፊቱ አውጥቶ እስኪጥላቸው ድረስ ይህ ነገር በእግዚአብሔር ቁጣ በኢየሩሳሌምና በይሁዳ ላይ ሆኖአልና ሴዴቅያስም በባቢሎን ንጉስ ላይ አመፀ።"
}