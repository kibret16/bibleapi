{
    "1": "በእስራኤል ንጉስ በኢዮርብአም በሃያ ሰባተኛው አመት የይሁዳ ንጉስ የአሜስያስ ልጅ አዛርያስ ነገሰ።",
    "2": "መንገስም በጀመረ ጊዜ የአስራ ስድስት አመት ልጅ ነበረ፤ በኢየሩሳሌምም አምሳ ሁለት አመት ነገሰ፤ እናቱም ይኮልያ የተባለች የኢየሩሳሌም ሴት ነበረች።",
    "3": "አባቱ አሜስያስ እንዳደረገው ሁሉ በእግዚአብሔር ፊት ቅን ነገር አደረገ።",
    "4": "ነገር ግን በኮረብቶች ላይ ያሉት መስገጃዎች አልተወገዱም፤ ህዝቡም ገና በኮረብቶች ላይ ባሉት መስገጃዎች ይሰዋና ያጥን ነበር።",
    "5": "እግዚአብሔርም ንጉሱን ቀሰፈው፥ እስከሚሞትበትም ቀን ድረስ ለምፃም ሆነ፥ በተለየ ቤትም ይቀመጥ ነበር፥ የንጉሱም ልጅ ኢዮአታም በንጉስ ቤት ላይ ሰልጥኖ ለአገሩ ህዝብ ይፈርድ ነበር።",
    "6": "የቀረውም የአዛርያስ ነገር፥ የሰራውም ስራ ሁሉ፥ በይሁዳ ነገስታት ታሪክ መፅሃፍ የተፃፈ አይደለምን?",
    "7": "አዛርያስም ከአባቶቹ ጋር አንቀላፋ፥ በዳዊትም ከተማ ከአባቶቹ ጋር ቀበሩት፤ ልጁም ኢዮአታም በእርሱ ፋንታ ነገሰ።",
    "8": "በይሁዳ ንጉስ በአዛርያስ በሰላሳ ስምንተኛው አመት የኢዮርብአም ልጅ ዘካርያስ በእስራኤል ላይ በሰማርያ ስድስት ወር ነገሰ።",
    "9": "አባቶቹም እንዳደረጉት በእግዚአብሔር ፊት ክፉ ነገር አደረገ፤ እስራኤልን ካሳታቸው ከናባጥ ልጅ ከኢዮርብአም ሃጢአት አልራቀም።",
    "10": "የኢያቤስም ልጅ ሰሎም ተማማለበት፥ በይብልአም መትቶ ገደለው፥ በእርሱም ፋንታ ነገሰ።",
    "11": "የቀረውም የዘካርያ ነገር፥ እነሆ፥ በእስራኤል ነገስታት ታሪክ መፅሃፍ ተፅፎአል።",
    "12": "ለኢዩ፦ ልጆችህ እስከ አራት ትውልድ ድረስ በእስራኤል ዙፋን ላይ ይቀመጣሉ ተብሎ የተነገረው የእግዚአብሔር ቃል ይህ ነበረ፤ እንዲሁም ሆነ።",
    "13": "በይሁዳ ንጉሰ በኦዝያን በሰላሳ ዘጠኝኛው አመት የኢያቤስ ልጅ ሰሎም ነገሰ፤ በሰማርያም አንድ ወር ያህል ነገሰ።",
    "14": "የጋዲም ልጅ ምናሄም ከቴርሳ ወጥቶ ወደ ሰማርያ መጣ፥ በሰማርያም የኢያቤስን ልጅ ሰሎምን መታ፥ ገደለውም፤ በእርሱም ፋንታ ነገሰ።",
    "15": "የቀረውም የሰሎም ነገር፥ የተማማለውም አመፅ፥ እነሆ፥ በእስራኤል ነገስታት ታሪክ መፅሃፍ ተፅፎአል።",
    "16": "በዚያን ጊዜም ምናሄም ከቴርሳ ወጥቶ ቲፍሳን በእርስዋም ያሉትን ሁሉ ዳርቻዋንም መታ፤ ይከፍቱለትም ዘንድ አልወደዱምና መታት፤ በእርስዋም የነበሩትን እርጉዞች ሁሉ ቀደዳቸው።",
    "17": "በይሁዳ ንጉስ በአዛርያስ በሰላሳ ዘጠኝኛው አመት የጋዲ ልጅ ምናሄም በእስራኤል ላይ መንገስ ጀመረ በሰማርያም አስር አመት ነገሰ።",
    "18": "በእግዚአብሔርም ፊት ክፉ ነገር አደረገ፤ እስራኤልን ካሳተው ከናባጥ ልጅ ከኢዮርብአም ሃጢአት አልራቀም።",
    "19": "በዘመኑም የአሶር ንጉስ ፎሃ በምድሪቱ ላይ ወጣ፤ ምናሄምም መንግስቱን በእጁ ያፀናለት ዘንድ የፎሃ እጅ ከእርሱ ጋር እንዲሆን አንድ ሺህ መክሊት ብር ሰጠው።",
    "20": "ምናሄምም ብሩን ለአሶር ንጉስ ይሰጥ ዘንድ በእስራኤል ባለ ጠጎች ሁሉ ላይ በእያንዳንዱ ላይ አምሳ ሰቅል ብር አስገብሮ አወጣ። የአሶርም ንጉስ ተመለሰ፥ በአገሪቱም አልተቀመጠም።",
    "21": "የቀረውም የምናሄም ነገር፥ የሰራውም ስራ ሁሉ፥ በእስራኤል ነገስታት ታሪክ መፅሃፍ የተፃፈ አይደለምን?",
    "22": "ምናሄም ከአባቶቹ ጋር አንቀላፋ ልጁም ፋቂስያስ በእርሱ ፋንታ ነገሰ።",
    "23": "በይሁዳ ንጉስ በአዛርያስ በአምሳኛው አመት የምናሄም ልጅ ፋቂስያስ በእስራኤል ላይ በሰማርያ መንገስ ጀመረ ሁለት አመትም ነገሰ።",
    "24": "በእግዚአብሔርም ፊት ክፉ ነገር አደረገ፤ እስራኤልን ካሳተው ከናባጥ ልጅ ከኢዮርብአም ሃጢአት አልራቀም።",
    "25": "የሰራዊቱም አለቃ የሮሜልዩ ልጅ ፋቁሄ ተማማለበት፥ በሰማርያም በንጉሱ ቤት ግንብ ውስጥ ከአርጎብና ከአርያ ጋር መታው፤ ከእርሱም ጋር አምሳ የገለአድ ሰዎች ነበሩ፤ ገደለውም፥ በእርሱም ፋንታ ነገሰ።",
    "26": "የቀረውም የፋቂስያስ ነገር፥ የሰራውም ስራ ሁሉ፥ እነሆ፥ በእስራኤል ነገስታት ታሪክ መፅሃፍ ተፅፎአል።",
    "27": "በይሁዳ ንጉስ በአዛርያስ በአምሳ ሁለተኛው አመት የሮሜልዩ ልጅ ፋቁሄ በእስራኤል ላይ በሰማርያ መንገስ ጀመረ፤ ሃያ አመትም ነገሰ።",
    "28": "በእግዚአብሔርም ፊት ክፉ ነገር አደረገ፤ እስራኤልን ካሳተው ከናባጥ ልጅ ከኢዮርብአም ሃጢአት አልራቀም።",
    "29": "በእስራኤልም ንጉስ በፋቁሄ ዘመን የአሶር ንጉስ ቴልጌልቴልፌልሶር መጥቶ ኢዮንና አቤልቤትመአካን፥ ያኖዋንም፥ ቃዴስንና አሶርንም፥ ገለአድንና ገሊላንም፥ የንፍታሌምን አገር ሁሉ ወሰደ፤ ወደ አሶርም አፈለሳቸው።",
    "30": "በኦዝያንም ልጅ በኢዮአታም በሃያኛው አመት የኤላ ልጅ ሆሴእ በሮሜልዩ ልጅ በፋቁሄ ላይ ተማማለ፥ መትቶም ገደለው፥ በእርሱም ፋንታ ነገሰ።",
    "31": "የቀረውም የፋቁሄ ነገር፥ የሰራውም ስራ ሁሉ፥ እነሆ፥ በእስራኤል ነገስታት ታሪክ መፅሃፍ ተፅፎአል።",
    "32": "በእስራኤል ንጉስ በሮሜልዩ ልጅ በፋቁሄ በሁለተኛው አመት የይሁዳ ንጉስ የኦዝያን ልጅ ኢዮአታም ነገሰ።",
    "33": "መንገስ በጀመረ ጊዜ የሃያ አምስት አመት ጉልማሳ ነበረ፥ በኢየሩሳሌምም አስራ ስድስት አመት ነገሰ፤ እናቱ የሳዶቅ ልጅ ኢየሩሳ ነበረች።",
    "34": "በእግዚአብሔር ፊት ቅን ነገር አደረገ፤ አባቱ ኦዝያን እንዳደረገ ሁሉ እንዲሁ አደረገ።",
    "35": "ነገር ግን በኮረብቶች ላይ ያሉት መስገጃዎች አልተወገዱም፤ ህዝቡም ገና በኮረብቶች ላይ ባሉት መስገጃዎች ይሰዋና ያጥን ነበር። እርሱም የላይኛውን የእግዚአብሔርን ቤት በር ሰራ።",
    "36": "የቀረውም የኢዮአታም ነገር፥ የሰራውም ስራ ሁሉ፥ በይሁዳ ነገስታት ታሪክ መፅሃፍ የተፃፈ አይደለምን?",
    "37": "በዚያም ወራት እግዚአብሔር የሶርያን ንጉስ ረአሶንንና የሮሜልዩን ልጅ ፋቁሄን በይሁዳ ላይ መስደድ ጀመረ።",
    "38": "ኢዮአታም ከአባቶቹ ጋር አንቀላፋ፥ በአባቱም በዳዊት ከተማ ከአባቶቹ ጋር ተቀበረ፤ ልጁም አካዝ በእርሱ ፋንታ ነገሰ።"
}