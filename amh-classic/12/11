{
    "1": "የአካዝያስም እናት ጎቶልያ ልጅዋ እንደ ሞተ ባየች ጊዜ ተነስታ የመንግስትን ዘር ሁሉ አጠፋች።",
    "2": "የንጉሱ የኢዮራም ልጅ የአካዝያስ እህት ዮሳቤት የአካዝያስን ልጅ ኢዮአስን ወስዳ ከተገደሉት ከንጉስ ልጆች መካከል ሰረቀችው፤ እርሱንና ሞግዚቱንም ወደ እልፍኝ ወሰደች፥ እንዳይገደልም ከጎቶልያ ሸሸጉት።",
    "3": "በእርስዋም ዘንድ ተሸሸጎ በእግዚአብሔር ቤት ስድስት አመት ያህል ተቀመጠ። ጎቶልያም በምድር ላይ ነገሰች።",
    "4": "በሰባተኛውም አመት ዮዳሄ ልኮ በካራውያንና በዘበኞች ላይ ያሉትን የመቶ አለቆች ወሰደ፥ ወደ እግዚአብሔርም ቤት አገባቸው፤ ከእነርሱም ጋር ቃል ኪዳን አደረገ፥ በእግዚአብሔርም ቤት አማላቸው፥ የንጉሱንም ልጅ አሳያቸው።",
    "5": "እንዲህም ብሎ አዘዛቸው፦ እንዲህ አድርጉ፤ በሰንበት ቀን ከምትገቡት ከእናንተ ከሶስት አንዱ እጅ የንጉሱን ቤት ዘብ ጠብቁ፤",
    "6": "ከእናንተ ከሶስት አንዱ እጅ በሱር በር ሁኑ፤ አንዱም እጅ ከዘበኞች ቤት በኋላ ባለው በር ሁኑ፤ ቤቱንም ጠብቁ፥ ከልክሉም፤",
    "7": "ከእናንተም በሰንበት ቀን የምትወጡት ሁለቱ እጅ በንጉስ ዙሪያ ሆናችሁ የእግዚአብሔርን ቤት ጠብቁ።",
    "8": "ንጉሱንም በዙሪያው ክበቡት፥ የጦር እቃችሁም በእጃችሁ ይሁን፤ በሰልፋችሁ መካከል የሚገባ ይገደል፤ ንጉሱም በወጣና በገባ ጊዜ ከእርሱ ጋር ሁኑ።",
    "9": "መቶ አለቆችም ካህኑ ዮዳሄ ያዘዘውን ሁሉ አደረጉ፤ ከእነርሱም እያንዳንዱ በሰንበት ይገቡ የነበሩትን፥ በሰንበቱም ይወጡ የነበሩትን ሰዎች ይዘው ወደ ካህኑ ወደ ዮዳሄ መጡ።",
    "10": "ካህኑም በእግዚአብሔር ቤት የነበረውን የንጉሱን የዳዊትን ጋሻና ጦር ሁሉ ለመቶ አለቆች ሰጣቸው።",
    "11": "ዘበኞቹም ሁሉ እያንዳንዳቸው የጦር እቃቸውን በእጃቸው ይዘው በንጉሱ ዙሪያ ከቤቱ ቀኝ እስከ ቤቱ ግራ ድረስ በመሰዊያውና በቤቱ አጠገብ ቆሙ።",
    "12": "የንጉሱንም ልጅ አውጥቶ ዘውዱን ጫነበት፥ ምስክሩንም ሰጠው፤ ቀብተውም ንጉስ አደረጉትና፦ ንጉሱ ሺህ አመት ይንገስ እያሉ እጃቸውን አጨበጨቡ።",
    "13": "ጎቶልያም የሰራዊቱንና የህዝቡን ድምፅ በሰማች ጊዜ ወደ ህዝቡ ወደ እግዚአብሔር ቤት መጣች።",
    "14": "እነሆም፥ ንጉሱ እንደ ተለመደው በአምዱ አጠገብ ቆሞ፥ ከንጉሱም ጋር አለቆችና መለከተኞች ቆመው አየች፤ የአገሩም ህዝብ ሁል ደስ ብሎአቸው ቀንደ መለከት ይነፉ ነበር። ጎቶልያም ልብስዋን ቀድዳ። አመፅ ነው፥ አመፅ ነው ብላ ጮኸች።",
    "15": "ካህኑም ዮዳሄ በጭፍራው ላይ የተሾሙትን የመቶ አለቆች፦ ወደ ሰልፉ መካከል አውጡአት የሚከተላትንም በሰይፍ ግደሉት ብሎ አዘዛቸው፤ ካህኑ፦ በእግዚአብሔር ቤት አትገደል ብሎአልና።",
    "16": "እጃቸውንም በእርስዋ ላይ ጫኑ፥ በፈረሱም መግቢያ መንገድ ወደ ንጉስ ቤት ወሰዱአት፥ በዚያም ገደሉአት።",
    "17": "ዮዳሄም የእግዚአብሔር ህዝብ ይሆኑ ዘንድ በእግዚአብሔርና በንጉሱ በህዝቡም መካከል ቃል ኪዳን አደረገ፤ ደግሞም በንጉሱና በህዝቡ መካከል ቃል ኪዳን አደረገ።",
    "18": "የአገሩም ህዝብ ሁሉ ወደ በአል ቤት ሄደው አፈረሱት፤ መሰዊያዎቹንና ምስሎቹን አደቀቁ፥ የበአልንም ካህን ማታንን በመሰዊያው ፊት ገደሉት። ካህኑም ለእግዚአብሔር ቤት አስተዳዳሪዎችን ሾመ።",
    "19": "መቶ አለቆቹንና ካራውያንንም፥ ዘበኞችንና የአገሩንም ህዝብ ሁሉ ወሰደ፤ ንጉሱንም ከእግዚአብሔር ቤት አወረዱት፥ በዘበኞችም በር መንገድ ወደ ንጉሱ ቤት አመጡት፤ በነገስታቱም ዙፋን ተቀመጠ።",
    "20": "የአገሩም ህዝብ ሁሉ ደስ አላቸው፥ ከተማይቱም ፀጥ አለች። ጎቶልያንም በንጉሱ ቤት አጠገብ በሰይፍ ገደሉአት።"
}