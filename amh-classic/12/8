{
    "1": "ኤልሳእም ልጅዋን ያስነሳላትን ሴት፦ አንቺ ከቤተ ሰብሽ ጋር ተነስተሽ ሂጂ፥ በምታገኚውም ስፍራ ተቀመጪ፤ እግዚአብሔር ራብ ጠርቶአል፤ ሰባት አመትም በምድር ላይ ይመጣል ብሎ ተናገራት።",
    "2": "ሴቲቱም ተነስታ እንደ እግዚአብሔር ሰው ቃል አደረገች፤ ከቤተ ሰብዋም ጋር ሄዳ በፍልስጥኤም አገር ሰባት አመት ተቀመጠች።",
    "3": "ሰባቱም አመት በተፈፀመ ጊዜ ሴቲቱ ከፍልስጥኤም አገር ተመለሰች፤ ስለ ቤትዋና ስለ መሬትዋ ልትጮህ ወደ ንጉሱ ወጣች።",
    "4": "ንጉሱም ከእግዚአብሔር ሰው ሎሌ ከግያዝ ጋር፦ ኤልሳእ ያደረገውን ተአምራት ሁሉ ንገረኝ እያለ ይጫወት ነበር።",
    "5": "እርሱም የሞተውን እንደ አስነሳ ለንጉሱ ሲናገር፥ እነሆ፥ ልጅዋን ያስነሳላት ሴት ስለ ቤትዋና ስለ መሬትዋ ወደ ንጉስ ጮኸች፤ ግያዝም፦ ጌታዬ ንጉስ ሆይ፥ ሴቲቱ ይህች ናት፥ ኤልሳእም ያስነሳው ልጅዋ ይህ ነው አለ።",
    "6": "ንጉሱም ሴቲቱን ጠየቀ፥ ነገረችውም። ንጉሱም፦ የነበረላትን ሁሉ፥ መሬትዋንም ከተወች ጀምራ እስከ ዛሬ ድረስ ያለውን የእርሻዋን ፍሬ ሁሉ መልስላት ብሎ ስለ እርስዋ ጃንደረባውን አዘዘ።",
    "7": "ኤልሳእም ወደ ደማስቆ መጣ፤ የሶርያም ንጉስ ወልደ አዴር ታምሞ ነበር፤ ወሬኞችም፦ የእግዚአብሔር ሰው ወደዚህ መጥቶአል ብለው ነገሩት።",
    "8": "ንጉሱም አዛሄልን፦ ገፀ በረከት በእጅህ ወስደህ የእግዚአብሔርን ሰው ልትገናኝ ሂድ፤ በእርሱም አፍ፦ ከዚህ በሽታ እድናለሁን? ብለህ እግዚአብሔርን ጠይቅ አለው።",
    "9": "አዛሄልም ሊገናኘው ሄደ፥ ከእርሱም ጋር ከደማስቆ መልካሙን ነገር ሁሉ የአርባ ግመል ጭነት ገፀ በረከት ወሰደ፤ መጥቶም በፊቱ ቆመና፦ ልጅህ የሶርያ ንጉስ ወልደ አዴር፦ ከዚህ በሽታ እድናለሁን? ሲል ወደ አንተ ልኮኛል አለ።",
    "10": "ኤልሳእም፦ ሂድ፥ መዳንስ ትድናለህ በለው፤ ነገር ግን እንዲሞት እግዚአብሔር አሳይቶኛል አለው።",
    "11": "እስኪያፍርም ድረስ ትኩር ብሎ ተመለከተው፤ የእግዚአብሔርም ሰው አነባ።",
    "12": "አዛሄልም፦ ጌታዬ ለምን ያነባል? አለ። እርሱም፦ በእስራኤል ልጆች ላይ የምታደርገውን ክፋት ስለማውቅ ነው፤ ምሽጎቻቸውን በእሳት ታቃጥላለህ፥ ጉልማሶቻቸውንም በሰይፍ ትገድላለህ፥ ህፃናቶቻቸውንም ትፈጠፍጣለህ፥ እርጉዞቻቸውንም ትቀድዳለህ አለው።",
    "13": "አዛሄልም፦ ይህን ታላቅ ነገር አደርግ ዘንድ እኔ ውሻ ባርያህ ምንድር ነኝ? አለ። ኤልሳእም፦ አንተ በሶርያ ላይ ንጉስ እንድትሆን እግዚአብሔር አሳይቶኛል አለው።",
    "14": "ከኤልሳእም ርቆ ወደ ጌታው መጣ፤ እርሱም፦ ኤልሳእ ምን አለህ? አለው።",
    "15": "እርሱም፦ እንድትፈወስ ነገረኝ አለው። በነጋውም ለሃፍ ወስዶ በውሃ ነከረው በፊቱም ላይ ሸፈነው፥ ሞተም። አዛሄልም በፋንታው ነገሰ።",
    "16": "በእስራኤልም ንጉስ በአክአብ ልጅ በኢዮራም በአምስተኛው አመት የይሁዳ ንጉስ የኢዮሳፍጥ ልጅ ኢዮራም ነገሰ።",
    "17": "መንገስ በጀመረ ጊዜ የሰላሳ ሁለት አመት ጉልማሳ ነበረ፤ በኢየሩሳሌምም ስምንት አመት ነገሰ።",
    "18": "የአክአብንም ልጅ አግብቶ ነበርና የአክአብ ቤት እንዳደረገ በእስራኤል ነገስታት መንገድ ሄደ፤ በእግዚአብሔርም ፊት ክፉ አደረገ።",
    "19": "ነገር ግን ለእርሱና ለልጆቹ ለዘመኑ ሁሉ መብራት ይሰጠው ዘንድ ተስፋ እንደ ሰጠ፥ ስለ ባርያው ስለ ዳዊት እግዚአብሔር ይሁዳን ያጠፋ ዘንድ አልወደደም።",
    "20": "በእርሱም ዘመን ኤዶምያስ ለይሁዳ እንዳይገብር ሸፈተ፥ በላያቸውም ንጉስ አነገሱ።",
    "21": "ኢዮራምም ከሰረገሎቹ ሁሉ ጋር ወደ ፀኢር አለፈ፤ በሌሊትም ተነስቶ እርሱንና የሰረገሎቹን አለቆች ከብበው የነበሩትን የኤዶምያስን ሰዎች መታ፤ ህዝቡ ግን ወደ ድንኳኑ ሸሸ።",
    "22": "ኤዶምያስ ግን ለይሁዳ እንዳይገብር እስከ ዛሬ ድረስ ሸፈተ። በዚያም ዘመን ደግሞ ልብና ሸፈተ።",
    "23": "የተረፈውም የኢዮራም ነገር፥ ያደረገውም ሁሉ፥ በይሁዳ ነገስታት ታሪክ መፅሃፍ የተፃፈ አይደለምን?",
    "24": "ኢዮራምም ከአባቶቹ ጋር አንቀላፋ፥ በዳዊትም ከተማ ከአባቶቹ ጋር ተቀበረ፤ በፋንታውም ልጁ አካዝያስ ነገሰ።",
    "25": "በእስራኤል ንጉስ በአክአብ ልጅ በኢዮራም በአስራ ሁለተኛው አመት የይሁዳ ንጉስ የኢዮራም ልጅ አካዝያስ ነገሰ።",
    "26": "መንገስ በጀመረ ጊዜ አካዝያስ የሃያ ሁለት አመት ጉልማሳ ነበረ፤ በኢየሩሳሌምም አንድ አመት ነገሰ። እናቱም ጎቶልያ የተባለች የእስራኤል ንጉስ የዘንበሪ ልጅ ነበረች።",
    "27": "በአክአብም ቤት መንገድ ሄደ፥ እንደ አክአብም ቤት በእግዚአብሔር ፊት ክፉ አደረገ ለአክአብ ቤት አማች ነበረና።",
    "28": "ከአክአብም ልጅ ከኢዮራም ጋር የሶርያን ንጉስ አዛሄልን በሬማት ዘገለአድ ሊጋጠም ሄደ፤ ሶርያውንም ኢዮራምን አቆሰሉት።",
    "29": "ንጉሱም ኢዮራም ከሶርያ ንጉስ ከአዛሄል ጋር በተዋጋ ጊዜ ሶርያውያን በሬማት ያቆሰሉትን ቁስል ይታከም ዘንድ ወደ ኢይዝራኤል ተመለሰ። የአክአብም ልጅ ኢዮራም ታምሞ ነበርና የይሁዳ ንጉስ የኢዮራም ልጅ አካዝያስ ሊያየው ወደ ኢይዝራኤል ወረደ።"
}