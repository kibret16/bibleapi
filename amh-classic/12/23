{
    "1": "ንጉሱም ላከ የይሁዳንና የኢየሩሳሌምንም ሽማግሌዎች ሁሉ ሰበሰባቸው።",
    "2": "ንጉሱም ወደ እግዚአብሔር ቤት ወጣ ከእርሱም ጋር የይሁዳ ሰዎች ሁሉ፥ በኢየሩሳሌምም የሚኖሩ ሁሉ፥ ካህናቱና ነቢያቱም፥ ህዝቡም ሁሉ ከታናሾቹ ጀምሮ እስከ ታላቆቹ ድረስ ወጡ፤ በእግዚአብሔርም ቤት የተገኘውን የቃል ኪዳኑን መፅሃፍ ቃል ሁሉ በጆሮአቸው አነበበ።",
    "3": "ንጉሱም በአምደ ወርቁ አጠገብ ቆሞ እግዚአብሔርን ተከትሎ ይሄድ ዘንድ፥ ትእዛዙንና ምስክሩንም ስርአቱንም በፍፁም ልቡና በፍፁም ነፍሱ ይጠብቅ ዘንድ፥ በዚሁም መፅሃፍ የተፃፈውን የቃል ኪዳን ቃል ያፀና ዘንድ በእግዚአብሔር ፊት ቃል ኪዳን አደረገ፤ ህዝቡም ሁሉ ቃል ኪዳን ገቡ።",
    "4": "ንጉሱም የካህናቱን አለቃ ኬልቅያስን በሁለተኛውም መአርግ ያሉትን ካህናትን በረኞቹንም ለባአልና ለማምለኪያ አፀድ ለሰማይም ሰራዊት ሁሉ የተሰሩትን እቃዎች ሁሉ ከእግዚአብሔር መቅደስ ያወጡ ዘንድ አዘዛቸው፤ ከኢየሩሳሌምም ውጭ በቄድሮን ሜዳ አቃጠላቸው፥ አመዱንም ወደ ቤቴል ወሰደው።",
    "5": "የይሁዳ ነገስታትም በይሁዳ ከተሞች በነበሩት በኮረብታው መገጃዎች በኢየሩሳሌምም ዙሪያ ባሉ መስገጃዎች ያጥኑ ዘንድ ያኖሩአቸውን የጣኦቱን ካህናት፥ ለበአልና ለፀሃይ ለጨረቃና ለከዋክብት ለሰማይም ሰራዊት ሁሉ ያጥኑ የነበሩትንም አስወገደ።",
    "6": "የማምለኪያ አፀድንም ጣኦት ከእግዚአብሔር ቤት ወደ ኢየሩሳሌም ውጭ ወደ ቄድሮን ፈፋ አወጣው፤ በቄድሮንም ፈፋ አጠገብ አቃጠለው፥ አድቅቆም ትቢያ አደረገው፥ ትቢያውንም በህዝብ መቃብር ላይ ጣለው።",
    "7": "ሴቶቹም ለማምለኪያ አፀድ መጋረጃ ይፈትሉባቸው የነበሩትን በእግዚአብሔር ቤት ውስጥ ያሉትን የሰዶማውያንን ቤቶች አፈረሰ።",
    "8": "ካህናቱንም ሁሉ ከይሁዳ ከተሞች አወጣቸው፤ ከጌባም ጀምሮ እስከ ቤርሳቤህ ድረስ ካህናት ያጥኑበት የነበረውን የኮረብታ መስገጃ ሁሉ ርኩስ አደረገው። በከተማይቱም በር በግራ በኩል በነበረው በከተማይቱ ሹም በኢያሱ በር መግቢያ አጠገብ የነበሩትን የበሮቹን መስገጃዎች አፈረሰ።",
    "9": "የኮረብታው መስገጃዎች ካህናት ግን በኢየሩሳሌም ወዳለው ወደ እግዚአብሔር መሰዊያ አይመጡም ነበር፤ ብቻ በወንድሞቻቸው መካከል ቂጣ እንጀራ ይበሉ ነበር።",
    "10": "ማንም ሰው ወንድ ልጁን ወይም ሴት ልጁን ለሞሎክ በእሳት እንዳያሳልፍ በሄኖም ልጆች ሸለቆ የነበረውን ቶፌትን ርኩስ አደረገው።",
    "11": "የይሁዳም ነገስታት በእግዚአብሔር ቤት መግቢያ አጠገብ በከተማው አቅራቢያ በነበረው በጃንደረባው በናታንሜሌክ መኖሪያ አጠገብ ለፀሃይ የሰጡትን ፈረሶች አስወገደ፤ የፀሃይንም ሰረገሎች በእሳት አቃጠለ።",
    "12": "የይሁዳም ነገስታት ያሰሩትን በአካዝ ቤት ሰገነት ላይ የነበሩትን መሰዊያዎች፥ ምናሴም ያሰራውን በእግዚአብሔር ቤት በሁለቱ ወለሎች ላይ የነበሩትን መሰዊያዎች ንጉሱ አስፈረሳቸው፥ አደቀቃቸውም፥ ትቢያቸውንም በቄድሮን ፈፋ ጣለ።",
    "13": "በኢየሩሳሌምም ፊት ለፊት በርኩሰት ተራራ ቀኝ የነበሩትን፥ የእስራኤል ንጉስ ሰሎሞን ለሲዶናውያን ርኩሰት ለአስታሮት ለሞአብም ርኩሰት ለካሞሽ ለአሞንም ልጆች ርኩሰት ለሚልኮም ያሰራቸውን መስገጃዎች ንጉሱ ርኩስ አደረገ።",
    "14": "ሃውልቶቹንም ሁሉ አደቀቀ፥ የማምለኪያ አፀዶቹንም ቆረጠ፥ በስፍራቸውም የሙታንን አጥንት ሞላበት።",
    "15": "ደግሞም በቤቴል የነበረውን መሰዊያ፥ እስራኤልንም ያሳተ የናባጥ ልጅ ኢዮርብአም ያሰራውን የኮረብታውን መስገጃ፥ ይህን መሰዊያና መስገጃ አፈረሰ ድንጋዮቹንም ሰባበረ፥ አድቅቆም ትቢያ አደረገው፥ የማምለኪያ አፀዱንም አቃጠለው።",
    "16": "ኢዮስያስም ዘወር ብሎ በተራራው የነበሩትን መቃብሮች አየ፤ ኢዮርብአምም በበአል ጊዜ በመሰዊያ አጠገብ ሲቆም እነዚህን ነገሮች የተነባ የእግዚአብሔር ሰው እንደ ተናገረው እንደ እግዚአብሔር ቃል፥ ልኮ ከመቃብሮቹ አጥንቶቹን አስወጣ፥ በመሰዊያውም ላይ አቃጠላቸው አረከሰውም። ዘወርም ብሎ ወደ ተናገረው ወደ እግዚአብሔር ሰው መቃብር አይኖቹን አቅንቶ፦",
    "17": "ያ የማየው የመታሰቢያ ምልክት ምንድር ነው? አለ። የዚያችም ከተማ ሰዎች፦ ከይሁዳ ወጥቶ በቤቴል መሰዊያ ላይ ይህን ያደረግኸውን ነገር የተናገረው የእግዚአብሔር ሰው መቃብር ነው ብለው ነገሩት።",
    "18": "እርሱም፦ ተዉት፥ ማንም አጥንቱን አያንቀሳቅሰው አለ፤ እነርሱም ከሰማርያ ከወጣው ከነቢዩ አጥንት ጋር አጥንቱን ተዉ።",
    "19": "በሰማርያም ከተሞች የነበሩትን፥ እግዚአብሔርን ያስቆጡት ዘንድ የእስራኤል ነገስታት የሰሩትን የኮረብታውን መስገጃዎች ኢዮስያስ አስወገዳቸው፥ በቤቴልም እንዳደረገው ነገር ሁሉ እንዲሁ አደረገባቸው።",
    "20": "በዚያም የነበሩትን የኮረብታውን መስገጃዎች ካህናት ሁሉ በመሰዊያዎቹ ላይ ገደላቸው፥ የሰዎቹንም አጥንት በመሰዊያዎቹ ላይ አቃጠለ። ወደ ኢየሩሳሌምም ተመለሰ።",
    "21": "ንጉሱም ህዝቡን ሁሉ፦ በዚህ በቃል ኪዳን መፅሃፍ እንደ ተፃፈው ለአምላካችሁ ለእግዚአብሔር ፋሲካ አድርጉ ብሎ አዘዛቸው።",
    "22": "እንደዚህም ያለ ፋሲካ በእስራኤል ላይ ይፈርዱ ከነበሩ ከመሳፍንት ዘመን ጀምሮ በእስራኤልና በይሁዳ ነገስታት ዘመን ሁሉ አልተፈሰከም።",
    "23": "ነገር ግን በይሁዳ ንጉስ በኢዮስያስ በአስራ ስምንተኛው አመት ይህ ፋሲካ በኢየሩሳሌም ለእግዚአብሔር ተፈሰከ።",
    "24": "ደግሞም ካህኑ ኬልቅያስ በእግዚአብሔር ቤት ባገኘው መፅሃፍ የተፃፈውን የህጉን ቃል ያፀና ዘንድ፥ መናፍስት ጠሪዎቹንና ጠንቋዮቹን ተራፊምንና ጣኦታትንም በይሁዳ አገርና በኢየሩሳሌም የተገኘውን ርኩሰት ሁሉ ኢዮስያስ አስወገደ።",
    "25": "እንደ ሙሴም ህግ ሁሉ በፍፁም ልቡ በፍፁምም ነፍሱ በፍፁምም ሃይሉ ወደ እግዚአብሔርም የተመለሰ እንደ እርሱ ያለ ንጉስ ከእርሱ አስቀድሞ አልነበረም፤ እንደ እርሱም ያለ ንጉስ ከእርሱ በኋላ አልተነሳም።",
    "26": "ነገር ግን ምናሴ ስላስቆጣው ነገር ሁሉ እግዚአብሔር በይሁዳ ላይ ከነደደው ከታላቁ ቁጣው ትኩሳት አልተመለሰም።",
    "27": "እግዚአብሔርም፦ እስራኤልን እንዳራቅሁት ይሁዳን ከፊቴ አርቀዋላሁ ይህችንም የመረጥኋትን ከተማ ኢየሩሳሌምንና፦ ስሜ በዚያ ይሆናል ያልሁትን ቤት እጥላለሁ አለ።",
    "28": "የቀረውም የኢዮስያስ ነገር፥ የሰራውም ስራ ሁሉ፥ በይሁዳ ነገስታት ታሪክ መፅሃፍ የተፃፈ አይደለምን?",
    "29": "በእርሱም ዘመን የግብፅ ንጉስ ፈርኦን ኒካኡ ከአሶር ንጉስ ጋር ሊጋጠም ወደ ኤፍራጥስ ወንዝ ወጣ፤ ንጉሱም ኢዮስያስ ከእርሱ ጋር ሊጋጠም ወጣ፤ ፈርኦንም በተገናኘው ጊዜ በመጊዶ ገደለው።",
    "30": "ከሞተም በኋላ ባርያዎቹ በሰረገላው አድርገው ከመጊዶ ወደ ኢየሩሳሌም አመጡት፥ በመቃብሩም ቀበሩት። የአገሩም ሰዎች የኢዮስያስን ልጅ ኢዮአክስን ወሰዱት፥ ቀብተውም በአባቱ ፋንታ አነገሱት።",
    "31": "ኢዮአክስም መንገስ በጀመረ ጊዜ የሃያ ሶስት አመት ጉልማሳ ነበረ፤ በኢየሩሳሌምም ሶስት ወር ነገሰ፦ እናቱም አሚጣል ትባል ነበር፥ እርስዋም የልብና ሰው የኤርምያስ ልጅ ነበረች።",
    "32": "አባቶቹም እንዳደረጉ ሁሉ በእግዚአብሔር ፊት ክፉ አደረገ።",
    "33": "በኢየሩሳሌምም እንዳይነግስ ፈርኦን ኒካኡ በሃማት ምድር ባለችው በሪብላ አሰረው፤ በምድሩም ላይ መቶ መክሊት ብርና አንድ መክሊት ወርቅ ፈሰሴ ጣለበት።",
    "34": "ፈርኦን ኒካኡም የኢዮስያስን ልጅ ኤልያቄምን በአባቱ በኢዮስያስ ፋንታ አነገሰ፥ ስሙንም ኢዮአቄም ብሎ ለወጠው። ኢዮአክስንም ወስዶ ወደ ግብፅ አፈለሰው፤ በዚያም ሞተ።",
    "35": "ኢዮአቄምም ብሩንና ወርቁን ለፈርኦን ሰጠው፤ እንደ ፈርኦንም ትእዛዝ ገንዘብ ይሰጥ ዘንድ ምድሩን አስገበረ፤ ለፈርኦን ኒካኡም ይሰጥ ዘንድ ከአገሩ ህዝብ ሁሉ እንደ ግምጋሜው ብርና ወርቅ አስከፈለ።",
    "36": "ኢዮአቄምም መንገስ በጀመረ ጊዜ የሃያ አምስት አመት ጉልማሳ ነበረ፤ በኢየሩሳሌምም አስራ አንድ አመት ነገሰ፤ እናቱም ዘቢዳ ትባል ነበር፤ እርስዋም የሩማ ሰው የፈዳያ ልጅ ነበረች።",
    "37": "አባቶቹም እንዳደረጉ ሁሉ በእግዚአብሔር ፊት ክፉ አደረገ።"
}