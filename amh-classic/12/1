{
    "1": "አክአብም ከሞተ በኋላ ሞአብ በእስራኤል ላይ አመፀ።",
    "2": "አካዝያስም በሰማርያ በሰገነቱ ላይ ሳለ ከአይነ ርግቡ ወድቆ ታመመ፤ እርሱም፦ ሂዱ ከዚህም ደዌ እድን እንደ ሆነ የአቃሮንን አምላክ ብኤልዜቡልን ጠይቁ ብሎ መልእክተኞችን ላከ።",
    "3": "የእግዚአብሔርም መልአክ ቴስብያዊውን ኤልያስን፦ ተነሳ፥ የሰማርያን ንጉስ መልእክተኞች ለመገናኘት ውጣና፦ የአቃሮንን አምላክ ብኤልዜቡልን ትጠይቁ ዘንድ የምትሄዱት በእስራኤል ዘንድ አምላክ ስለሌለ ነውን?",
    "4": "ስለዚህም እግዚአብሔር እንዲህ ይላል፦ ትሞታለህ እንጂ ከወጣህበት አልጋ አትወርድም በላቸው አለው። ኤልያስም ሄደ።",
    "5": "መልእክተኞችም ወደ አካዝያስ ተመለሱ፥ እርሱም፦ ለምን ተመለሳችሁ? አላቸው።",
    "6": "እነርሱም፦ አንድ ሰው ሊገናኘን መጣና፦ ሂዱ፥ ወደ ላካችሁም ንጉስ ተመልሳችሁ፦ እግዚአብሔር እንዲህ ይላል፦ የአቃሮንን አምላክ ብኤልዜቡልን ትጠይቅ ዘንድ የላክህ በእስራኤል ዘንድ አምላክ ስለሌለ ነውን? ስለዚህ ትሞታለህ እንጂ ከወጣህበት አልጋ አትወርድም በሉት አለን አሉት።",
    "7": "እርሱም፦ ሊገናኛችሁ የወጣው፥ ይህንስ ቃል የነገራችሁ ሰው መልኩ ምን ይመስላል? አላቸው።",
    "8": "እነርሱም፦ ሰውየው ጠጉራም ነው፥ በወገቡም ጠፍር ታጥቆ ነበር አሉት። እርሱም፦ ቴስብያዊው ኤልያስ ነው አለ።",
    "9": "ንጉሱም የአምሳ አለቃውን ከአምሳ ሰዎች ጋር ሰደደ፥ ወደ እርሱም ወጣ፤ እነሆም፥ በተራራ ራስ ላይ ተቀምጦ ነበር። እርሱም፦ የእግዚአብሔር ሰው ሆይ፥ ንጉሱ፦ ውረድ ይልሃል አለው።",
    "10": "ኤልያስም መልሶ የአምሳ አለቃውን፦ እኔስ የእግዚአብሔር ሰው እንደ ሆንሁ እሳት ከሰማይ ትውረድ፥ አንተንም፥ አምሳውንም ሰዎችህን ትብላ አለው። እሳትም ከሰማይ ወርዳ እርሱንና አምሳውን ሰዎቹን በላች።",
    "11": "ደግሞም ሌላ የአምሳ አለቃ ከአምሳ ሰዎች ጋር ላከበት፤ እርሱም፦ የእግዚአብሔር ሰው ሆይ፥ ንጉሱ፦ ፈጥነህ ውረድ ይላል ብሎ ተናገረ።",
    "12": "ኤልያስም፦ እኔስ የእግዚአብሔር ሰው እንደ ሆንሁ እሳት ከሰማይ ትውረድ፥ አንተንም አምሳውንም ሰዎችህን ትብላ አለው። የእግዚአብሔርም እሳት ከሰማይ ወርዳ እርሱንና አምሳውን ሰዎቹን በላች።",
    "13": "ደግሞም ሶስተኛ የአምሳ አለቃ ከአምሳ ሰዎች ጋር ሰደደ፤ ሶስተኛውም የአምሳ አለቃ ወጥቶ በኤልያስ ፊት በጉልበቱ ተንበረከከና፦ የእግዚአብሔር ሰው ሆይ፥ ነፍሴና የእነዚህ የአምሳው ባርያዎችህ ነፍስ በፊትህ የከበረች ትሁን።",
    "14": "እነሆ፥ እሳት ከሰማይ ወርዳ የፊተኞቹን ሁለቱን የአምሳ አለቆችና አምሳ አምሳውን ሰዎቻቸውን በላች፤ አሁን ግን ነፍሴ በፊትህ የከበረች ትሁን ብሎ ለመነው።",
    "15": "የእግዚአብሔርም መልአክ ኤልያስን፦ ከእርሱ ጋር ውረድ፥ አትፍራውም አለው። ተነስቶም ከእርሱ ጋር ወደ ንጉሱ ወረደ።",
    "16": "ኤልያስም፦ እግዚአብሔር እንዲህ ይላል፦ የአቃሮንን አምላክ ብኤልዜቡልን ትጠይቅ ዘንድ መልእክተኞችን ልከሃልና ትሞታለህ እንጂ ከወጣህበት አልጋ አትወርድም አለው።",
    "17": "ኤልያስም እንደ ተናገረው እንደ እግዚአብሔር ቃል ሞተ። ልጅም አልነበረውምና በይሁዳ ንጉስ በኢዮሳፍጥ ልጅ በኢዮራም በሁለተኛው አመት ወንድሙ ኢዮራም በእርሱ ፋንታ ነገሰ።",
    "18": "አካዝያስ ያደረገው የቀረው ነገር በእስራኤል ነገስታት ታሪክ መፅሃፍ የተፃፈ አይደለምን?"
}