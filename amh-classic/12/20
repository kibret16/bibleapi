{
    "1": "በዚያም ወራት ህዝቅያስ እስከ ሞት ድረስ ታመመ። ነቢዩም የአሞፅ ልጅ ኢሳይያስ ወደ እርሱ መጥቶ፦ እግዚአብሔር እንዲህ ይላል፦ ትሞታለህ እንጂ በህይወት አትኖርምና ቤትህን አስተካክል አለው።",
    "2": "ፊቱንም ወደ ግድግዳው መልሶ እንዲህ ሲል ወደ እግዚአብሔር ፀለየ፦",
    "3": "አቤቱ፥ በፊትህ በእውነትና በፍፁም ልብ እንደ ሄድሁ፥ ደስ የሚያሰኝህንም እንዳደረግሁ ታስብ ዘንድ እለምንሃለሁ። ህዝቅያስም እጅግ አድርጎ አለቀሰ።",
    "4": "ኢሳይያስም ወደ መካከለኛው ከተማ አደባባይ ሳይደርስ የእግዚአብሔር ቃል እንዲህ ሲል መጣለት።",
    "5": "ተመልሰህ የህዝቤን አለቃ ህዝቅያስን እንዲህ በለው፦ የአባትህ የዳዊት አምላክ እግዚአብሔር እንዲህ ይላል፦ ፀሎትህን ሰምቻለሁ፥ እንባህንም አይቻለሁ እነሆ፥ እፈውስሃለሁ፤ በሶስተኛውም ቀን ወደ እግዚአብሔር ቤት ትወጣለህ።",
    "6": "በእድሜህም ላይ አስራ አምስት አመት እጨምራለሁ፤ አንተንና ይህችን ከተማ ከአሶር ንጉስ እጅ እታደጋለሁ፤ ስለ እኔም ስለ ባርያዬም ስለ ዳዊት ይህችን ከተማ እጋርዳታለሁ።",
    "7": "ኢሳይስም፥ የበለስ ጥፍጥፍ አምጡልኝ አለ፤ አምጥተውም በእባጩ ላይ አደረጉለት፥ እርሱም ተፈወሰ።",
    "8": "ህዝቅያስም ኢሳይያስን፥ እግዚአብሔር እንዲፈውሰኝ፥ እኔስ በሶስተኛው ቀን ወደ እግዚአብሔር ቤት እንድወጣ ምልክቱ ምንድር ነው? አለው።",
    "9": "ኢሳይያስም፥ እግዚአብሔር የተናገረውን ነገር እንዲፈፅመው ከእግዚአብሔር ዘንድ ምልክቱ ይህ ይሆንልሃል፤ ጥላው አስር ደረጃ ወደ ፊት ይሄድ ዘንድ ወይም አስር ደረጃ ወደ ኋላ ይመለስ ዘንድ ትወድዳለህን? አለ።",
    "10": "ህዝቅያስም፥ ጥላው አስር ደረጃ ቢጨምር ቀላል ነገር ነው፤ እንዲህ አይሁን፤ ነገር ግን ጥላው አስር ደረጃ ወደ ኋላ ይመለስ አለው።",
    "11": "ነቢዩም ኢሳይያስ ወደ እግዚአብሔር ጮኸ፤ ጥላውንም በአካዝ የጥላ ስፍራ ሰአት ላይ በወረደበት መንገድ አስር ደረጃ ወደ ኋላ መለሰው።",
    "12": "በዚያም ወራት የባቢሎን ንጉስ የባልዳን ልጅ መሮዳክ ባልዳን ህዝቅያስ እንደ ታመመ ሰምቶ ነበርና ደብዳቤና እጅ መንሻ ወደ ህዝቅያስ ላከ።",
    "13": "ህዝቅያስም ደስ አለው፥ ግምጃ ቤቱንም ሁሉ፥ ብሩንና ወርቁንም፥ ቅመሙንና የከበረውንም ዘይት፥ መሳሪያም ያለበትን ቤት በቤተ መዛግብቱም የተገኘውን ሁሉ አሳያቸው በቤቱና በግዛቱ ሁሉ ካለው ህዝቅያስ ያላሳያቸው የለም።",
    "14": "ነቢዩም ኢሳይያስሳ ወደ ንጉሱ ወደ ህዝቅያስ መጥቶ፦ እነዚህ ሰዎች ምን አሉ? ከወዴትስ መጡልህ? አለው። ህዝቅያስም፦ ከሩቅ አገር ከባቢሎን መጡ አለው።",
    "15": "እርሱም፦ በቤትህ ያዩት ምንድር ነው? አለው፤ ህዝቅያስም፦ በቤቴ ያለውን ሁሉ አይተዋል፤ በቤተ መዛግብቴ ካለው ያላሳየኋቸው የለም አለው።",
    "16": "ኢሳይያስም ህዝቅያስን፦ የእግዚአብሔርን ቃል ስማ።",
    "17": "እነሆ፥ በቤትህ ያለው ሁሉ፥ አባቶችህም እስከ ዛሬ ድረስ ያከማቹት ሁሉ ወደ ባቢሎን የሚፈልስበት ወራት ይመጣል፤ ምንም አይቀርም፥ ይላል እግዚአብሔር፦",
    "18": "ከአንተም ከሚወጡት ከምትወልዳቸው ልጆችህ ማርከው ይወስዳሉ፤ በባቢሎንም ንጉስ ቤት ውስጥ ጃንደረቦች ይሆናሉ አለው።",
    "19": "ህዝቅያስም ኢሳይያስን፦ የተናገርኸው የእግዚአብሔር ቃል መልካም ነው አለው። ደግሞም፦ በዘመኔ ሰላምና እውነት የሆነ እንደ ሆነ መልካም አይደለምን? አለ።",
    "20": "የቀረውም የህዝቅያስ ነገር፥ ጭከናውም ሁሉ፥ ኩሬውንና መስኖውንም እንደ ሰራ፥ ውሃውንም ወደ ከተማይቱ እንዳመጣ፥ በይሁዳ ነገስታት ታሪክ መፅሃፍ የተፃፈ አይደለምን?",
    "21": "ህዝቅያስም ከአባቶቹ ጋር አንቀላፋ፤ ልጁም ምናሴ በእርሱ ፋንታ ነገሰ።"
}