{
    "1": "ነቢዩም ኤልሳእ ከነቢያት ልጆች አንዱን ጠርቶ እንዲህ አለው፦ ወገብህን ታጥቀህ ይህን የዘይት ማሰሮ በእጅህ ያዝ፥ ወደ ሬማት ዘገለአድም ሂድ።",
    "2": "በዚያም በደረስህ ጊዜ የናሜሲን ልጅ የኢዮሳፍጥን ልጅ ኢዩን ታገኘዋለህ፤ ገብተህም ከወንድሞቹ መካከል አስነሳው፥ ወደ ጓዳም አግባው።",
    "3": "የዘይቱንም ማሰሮ ይዘህ በራሱ ላይ አፍስሰውና፦ እግዚአብሔር እንዲህ ይላል፦ በእስራኤል ላይ ንጉስ ትሆን ዘንድ ቀባሁህ በለው፤ በሩንም ከፍተህ ሽሽ፥ አትዘግይም።",
    "4": "እንዲሁም ጉልማሳው ነቢይ ወደ ሬማት ዘገለአድ ሄደ።",
    "5": "በገባም ጊዜ፥ እነሆ፥ የሰራዊት አለቆች ተቀምጠው ነበር፤ እርሱም፦ አለቃ ሆይ፥ ከአንተ ጋር ነገር አለኝ አለ። ኢዩም፦ ከማንኛችን ጋር ነው? አለ። እርሱም፦ አለቃ ሆይ፥ ከአንተ ጋር ነው አለ።",
    "6": "ተነስቶም ወደ ቤቱ ገባ ዘይቱንም በራሱ ላይ አፍስሶ እንዲህ አለው፦ የእስራኤል አምላክ እግዚአብሔር እንዲህ ይላል፦ በእግዚአብሔር ህዝብ በእስራኤል ላይ ንጉስ ትሆን ዘንድ ቀባሁህ።",
    "7": "የባርያዎቼን የነቢያትን ደም፥ የእግዚአብሔርንም ባርያዎች ሁሉ ደም ከኤልዛቤል እጅ እበቀል ዘንድ የጌታህን የአክአብን ቤት ትመታለህ።",
    "8": "የአክአብም ቤት ሁሉ ይጠፋል፤ በእስራኤልም ዘንድ የታሰረውንና የተለቀቀውን ወንድ ሁሉ ከአክአብ አጠፋለሁ።",
    "9": "የአክአብንም ቤት እንደ ናባጥ ልጅ እንደ ኢዮርብአም ቤት፥ እንደ አኪያም ልጅ እንደ ባኦስ ቤት አደርገዋለሁ።",
    "10": "ኤልዛቤልንም በኢይዝራኤል እርሻ ውሾች ይበሉአታል፥ የሚቀብራትም አታገኝም። በሩንም ከፍቶ ሸሸ።",
    "11": "ኢዩም ወደ ጌታው ባርያዎች ወጣ፤ እነርሱም፦ ደህና ነውን? ይህ እብድ ለምን መጣብህ? አሉት። እርሱም፦ ሰውየውንና ነገሩን ታውቃላችሁ አላቸው።",
    "12": "እነርሱም፦ ሃሰት ነው ንገረን አሉት፤ እርሱም፦ እግዚአብሔር እንዲህ ይላል፦ በእስራኤል ላይ ንጉስ ትሆን ዘንድ ቀባሁህ ብሎ እንዲህ እንዲህ ነገረኝ አላቸው።",
    "13": "ሁሉም ፈጥነው ልብሳቸውን ወሰዱ፥ በሰገነቱ መሰላል እርከን ላይ ከእግሩ በታች አነጠፉት፥ ቀንደ መለከትም እየነፉ፥ ኢዩ ነግሶአል አሉ።",
    "14": "እንዲሁም የናሜሲ ልጅ የኢዮሳፍጥ ልጅ ኢዩ በኢዮራም ላይ ተማማለ። ኢዮራምና የእስራኤል ልጆች ሁሉ ከሶርያ ንጉስ ከአዛሄል የተነሳ ሬማት ዘገለአድን ይጠብቁ ነበር።",
    "15": "ንጉሱ ኢዮራም ግን ከሶርያ ንጉስ ከአዛሄል ጋር በተዋጋ ጊዜ ሶርያውያን ያቆሰሉትን ቁስል ይታከም ዘንድ ወደ ኢይዝራኤል ተመልሶ ነበር። ኢዩም፦ ልባችሁስ ከእኔ ጋር ከሆነ በኢይዝራኤል እንዳያወራ ማንም ከከተማ ኮብልሎ አይውጣ አለ።",
    "16": "ኢዮራምም በዚያ ታምሞ ተኝቶ ነበርና ኢዩ በሰረገላው ላይ ተቀምጦ ወደ ኢይዝራኤል ሄደ። የይሁዳም ንጉስ አካዝያስ ኢዮራምን ለማየት ወርዶ ነበር።",
    "17": "በኢይዝራኤልም ግንብ ላይ የቆመው ሰላይ የኢዩ ጭፍራ ሲመታ አይቶ፦ ጭፍራ አያለሁ አለ። ኢዮራምም፦ የሚገናኘው ፈረሰኛ ላክ፥ እርሱም፦ ሰላም ነውን? ይበለው አለ።",
    "18": "ፈረሰኛውም ሊገናኘው ሄዶ፦ ንጉሱ እንዲህ ይላል፦ ሰላም ነውን? አለ። ኢዩም፦ አንተ ከሰላም ጋር ምን አለህ? ወደ ኋላዬ አልፈህ ተከተለኝ አለ። ሰላዩም፦ መልእክተኛው ደረሰባቸው፥ ነገር ግን አልተመለሰም ብሎ ነገረው።",
    "19": "ሁለተኛም ፈረሰኛ ሰደደ፥ ወደ እነርሱም ደርሶ፦ ንጉሱ እንዲህ ይላል፦ ሰላም ነውን? አለ። ኢዩም፦ አንተ ከሰላም ጋር ምን አለህ? ወደ ኋላዬ አልፈህ ተከተለኝ አለ።",
    "20": "ሰላዩም፦ ደረሰባቸው፥ ነገር ግን አልተመለሰም በችኮላ ይሄዳልና አካሄዱ እንደ ናሜሲ ልጅ እንደ ኢዩ አካሄድ ነው ብሎ ነገረው።",
    "21": "ኢዮራምም፦ ሰረገላ አዘጋጁ አለ፤ ሰረገላውንም አዘጋጁለት። የእስራኤልም ንጉስ ኢዮራም የይሁዳም ንጉስ አካዝያስ በሰረገሎቻቸው ተቀምጠው ወጡ፥ ኢዩንም ሊገናኙት ሄዱ፤ በኢይዝራኤላዊው በናቡቴ እርሻ ውስጥ አገኙት።",
    "22": "ኢዮራምም ኢዩን ባየ ጊዜ፦ ኢዩ ሆይ፥ ሰላም ነውን? አለ። እርሱም፦ የእናትህ የኤልዛቤል ግልሙትናዋና መተትዋ ሲበዛ ምን ሰላም አለ? ብሎ መለሰ።",
    "23": "ኢዮራምም መልሶ ነዳና ሸሸ፥ አካዝያስንም፦ አካዝያስ ሆይ፥ አመፅ ነው አለው።",
    "24": "ኢዩም በእጁ ቀስቱን ለጠጠ፥ ኢዮራምንም በጫንቃው መካከል ወጋው፤ ፍላፃውም በልቡ አለፈ፥ ወደ ሰረገላውም ውስጥ ወደቀ።",
    "25": "ኢዩም አለቃውን ቢድቃርን እንዲህ አለው፦ አንስተህ በኢይዝራኤላዊው በናቡቴ እርሻ ጣለው፥ አንተና እኔ ጎን ለጎን በፈረስ ተቀምጠን አባቱን አክአብን በተከተልን ጊዜ እግዚአብሔር እንዲህ ብሎ ይህን መከራ እንደ ተናገረበት አስብ።",
    "26": "በእውነት የናቡቴንና የልጆቹን ደም ትናንትና አይቻለሁ፥ ይላል እግዚአብሔር፥ በዚህም እርሻ እመልስብሃለሁ፥ ይላል እግዚአብሔር፦ ስለዚህ እግዚአብሔር እንደ ተናገረው ቃል ወስደህ በእርሻው ውስጥ ጣለው።",
    "27": "የይሁዳ ንጉስ አካዝያስ ያንን ባየ ጊዜ በአትክልት ቤት መንገድ ሸሸ። ኢዩም፦ ይህን ደግሞ በሰረገላው ላይ ውጉት እያለ ተከተለው በይብለአምም አቅራቢያ ባለችው በጉር አቀበት ላይ ወጉት። ወደ መጊዶም ሸሸ፥ በዚያም ሞተ።",
    "28": "ባርያዎቹም በሰረገላው ጭነው ወደ ኢየሩሳሌም ወሰዱት፥ በዳዊትም ከተማ በመቃብሩ ከአባቶቹ ጋር ቀበሩት።",
    "29": "በአክአብም ልጅ በኢዮራም በአስራ አንደኛው አመት አካዝያስ በይሁዳ ላይ ነገሰ።",
    "30": "ኢዩም ወደ ኢይዝራኤል መጣ፤ ኤልዛቤልም በሰማች ጊዜ አይንዋን ተኳለች፥ ራስዋንም አስጌጠች፥ በመስኮትም ዘልቃ ትመለከት ነበር።",
    "31": "ኢዩም በበሩ ሲገባ፦ ጌታውን የገደለ ዘምሪ ሆይ፥ ሰላም ነውን? አለችው።",
    "32": "ፊቱንም ወደ መስኮቱ አንስቶ። ከእኔ ጋር ማን ነው? አለ። ሁለት ሶስትም ጃንደረቦች ወደ እርሱ ተመለከቱ።",
    "33": "እርሱም፦ ወደ ታች ወርውሩአት አለ ወረወሩአትም፥ ደምዋም በግንቡና በፈረሶቹ ላይ ተረጨ፥ ረገጡአትም።",
    "34": "በገባም ጊዜ በላ ጠጣም፤ ከዚያም በኋላ፦ ይህችን የተረገመች እዩ፤ የንጉስ ልጅ ናትና ቅበሩአት አለ።",
    "35": "ሊቀብሩአትም በሄዱ ጊዜ ከአናትዋና ከእግርዋ ከመዳፍም በቀር ምንም አላገኙም።",
    "36": "ተመልሰውም ነገሩት፤ እርሱም፦ በባርያው በቴስብያዊ ኤልያስ፦ በኢይዝራኤል እርሻ የኤልዛቤልን ስጋ ውሾች ይበላሉ፤",
    "37": "የኤልዛቤልም ሬሳ በኢይዝራኤል እርሻ መሬት ላይ እንደ ፍግ ይሆናልና ማንም፦ ይህች ኤልዛቤል ናት ይል ዘንድ አይችልም ብሎ የተናገረው የእግዚአብሔር ቃል ይህ ነው አለ።"
}