{
    "1": "በይሁዳም ንጉስ በኢዮሳፍጥ በአስራ ስምንተኛው አመት የአክአብ ልጅ ኢዮራም በእስራኤል ላይ በሰማርያ መንገስ ጀመረ፥ አስራ ሁለትም አመት ነገሰ።",
    "2": "በእግዚአብሔርም ፊት ክፉ አደረገ፤ ነገር ግን አባቱ ያሰራውን የበአልን ሃውልት አርቆአልና እንደ አባቱና እንደ እናቱ አልነበረም።",
    "3": "ነገር ግን እስራኤልን ባሳታቸው በናባጥ ልጅ በኢዮርብአም ሃጢአት ተያዘ፤ ከእርሱም አልራቀም።",
    "4": "የሞአብም ንጉስ ሞሳ ባለ በጎች ነበረ፤ ለእስራኤልም ንጉስ የመቶ ሺህ ጠቦትና የመቶ ሺህ አውራ በጎች ጠጉር ይገብርለት ነበር።",
    "5": "አክአብም ከሞተ በኋላ የሞአብ ንጉስ በእስራኤል ንጉስ ላይ አመፀ።",
    "6": "በዚያም ጊዜ ንጉሱ ኢዮራም ከሰማርያ ወጥቶ እስራኤልን ሁሉ አሰለፈ።",
    "7": "ወደ ይሁዳም ንጉስ ወደ ኢዮሳፍጥ፦ የሞአብ ንጉስ አምፆብኛልና ከእኔ ጋር በሞአብ ላይ ለሰልፍ ትሄዳለህን? ብሎ ላከ። እርሱም፦ እወጣለሁ እኔ እንደ አንተ፥ ህዝቤም እንደ ህዝብህ፥ ፈረሶቼም እንደ ፈረሶችህ ናቸው አለ።",
    "8": "ደግሞም፦ በምን መንገድ እንሄዳለን? አለ፤ እርሱም፦ በኤዶምያስ ምድረ በዳ መንገድ ብሎ መለሰ።",
    "9": "የእስራኤል ንጉስና የይሁዳ ንጉስ የኤዶምያስም ንጉስ ሄዱ፤ የሰባትም ቀን መንገድ ዞሩ፤ ለሰራዊቱና ለተከተሉአቸውም እንስሶች ውሃ አልተገኘም።",
    "10": "የእስራኤልም ንጉስ፦ ወዮ! እግዚአብሔር በሞአብ እጅ አሳልፎ ይሰጣቸው ዘንድ እነዚህን ሶስቱን ነገስታት ጠርቶአልና ወዮ አለ።",
    "11": "ኢዮሳፍጥም፦ በእርሱ እግዚአብሔርን የምንጠይቅበት የእግዚአብሔር ነቢይ በዚህ አይገኝምን? አለ። ከእስራኤልም ንጉስ ባርያዎች አንዱ፦ በኤልያስ እጅ ላይ ውሃ ያፈስስ የነበረው የሳፋጥ ልጅ ኤልሳእ እዚህ አለ ብሎ መለሰ።",
    "12": "ኢዮሳፍጥም፦ የእግዚአብሔር ቃል በእርሱ ዘንድ ይገኛል አለ። የእስራኤል ንጉስና ኢዮሳፍጥ የኤዶምያስም ንጉስ ወደ እርሱ ወረዱ።",
    "13": "ኤልሳእም የእስራኤልን ንጉስ፦ እኔ ከአንተ ጋር ምን አለኝ? ወደ አባትህና ወደ እናትህ ነቢያት ሂድ አለው። የእስራኤልም ንጉስ፦ አይደለም፥ በሞአብ እጅ ይጥላቸው ዘንድ እግዚአብሔር እነዚህን ሶስት ነገስታት ጠርቶአል አለው።",
    "14": "ኤልሳእም፦ በፊቱ የቆምሁት የሰራዊት ጌታ ህያው እግዚአብሔርን! የይሁዳን ንጉስ ኢዮሳፍጥን ያላፈርሁ ብሆን ኖሮ አንተን ባልተመለከትሁና ባላየሁ ነበር።",
    "15": "አሁንም ባለ በገና አምጡልኝ አለ። ባለ በገናውም በደረደረ ጊዜ የእግዚአብሔር እጅ መጣችበት፤",
    "16": "እንዲህም አለ፦ እግዚአብሔር እንዲህ ይላል፦ በዚህ ሸለቆ ሁሉ ጉድጓድ ቆፈሩ።",
    "17": "እግዚአብሔርም እንዲህ ይላል፦ ነፋስ አታዩም፥ ዝናብም አታዩም፥ ይህ ሸለቆ ግን ውሃ ይሞላል፤ እናንተም ከብቶቻችሁም እንስሶቻችሁም ትጠጣላችሁ።",
    "18": "ይህም በእግዚአብሔር አይን ቀላል ነገር ነው፤ ደግሞም ሞአባውያንን በእጃችሁ አሳልፎ ይሰጣል።",
    "19": "የተመሸጉትንና ያማሩትን ከተሞች ሁሉ ትመታላችሁ፥ የሚያፈሩትንም ዛፎች ሁሉ ትቆርጣላችሁ፥ የውሃውንም ምንጮች ሁሉ ትደፍናላችሁ፥ መልካሞችንም እርሻዎች ሁሉ በድንጋይ ታበላሻላችሁ።",
    "20": "በነጋውም የቁርባን ጊዜ ሲደርስ፥ እነሆ፥ ውሃ በኤዶምያስ መንገድ መጣ፥ ምድሪቱም ውሃ ሞላች።",
    "21": "ሞአባውያንም ሁሉ ነገስታት ሊወጉአቸው እንደ መጡ በሰሙ ጊዜ በወገባቸው ሰይፍ የሚታጠቁ ሁሉ ተሰበሰቡ ወጥተውም በአገሩ ድንበር ላይ ቆሙ።",
    "22": "ማልደውም ተነሱ ፀሃይም በውሃው ላይ አንፀባረቀ፥ ሞአባውያንም በፊታቸው ውሃው እንደ ደም ቀልቶ አዩና፦ ይህ ደም ነው፤",
    "23": "በእርግጥ ነገስታት እርስ በርሳቸው ተዋጉ፥ እርስ በርሳቸውም ተጋደሉ፤ ሞአብ ሆይ፥ እንግዲህ ወደ ምርኮህ ሂድ አሉ።",
    "24": "ወደ እስራኤል ሰፈር በመጡ ጊዜ እስራኤላውያን ተነስተው ሞአባውያንን መቱ፥ እነርሱም ከፊታቸው ሸሹ፤ ሞአባውያንንም እየመቱ ወደ አገሩ ውስጥ ገቡ።",
    "25": "ከተሞችንም አፈረሱ በመልካሞቹም እርሻዎች ሁሉ ላይ እስኪሞሉ ድረስ እያንዳንዱ ሰው አንድ አንድ ድንጋይ ይጥል ነበር፤ የውሃውንም ምንጮች ሁሉ ደፈኑ፥ የሚያፈሩትንም ዛፎች ሁሉ ቆረጡ፤ የቂርሃራሴትን ድንጋዮች ብቻ አስቀሩ፤ ባለ ወንጭፎች ግን ከብበው መቱአት።",
    "26": "የሞአብም ንጉስ ሰልፍ እንደ በረታበት ባየ ጊዜ ሰይፍ የሚመዝዙ ሰባት መቶ ሰዎች ከእርሱ ጋር ወሰደ፥ ወደ ኤዶምያስም ንጉስ ያልፉ ዘንድ ሞከሩ አልቻሉምም።",
    "27": "በዚያም ጊዜ በእርሱ ፋንታ ንጉስ የሚሆነውን የበኩር ልጁን ወስዶ ለሚቃጠል መስዋእት በቅጥሩ ላይ አቀረበው። በእስራኤልም ዘንድ ታላቅ ቁጣ ሆነ፤ ከዚያም ርቀው ወደ ምድራቸው ተመለሱ።"
}