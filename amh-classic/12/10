{
    "1": "ለአክአብም በሰማርያ ሰባ ልጆች ነበሩት፤ ኢዩም ደብዳቤ ፃፈ፤ የአክአብን ልጆች ለሚያሳድጉ ለሰማርያ ታላላቆችና ሽማግሌዎች፦",
    "2": "ይህ ደብዳቤ አሁን በደረሳችሁ ጊዜ የጌታችሁ ልጆች ሰረገሎችና ፈረሶችም የተመሸገችም ከተማ መሳሪያዎችም በእናንተ ዘንድ አሉና፥",
    "3": "ከጌታችሁ ልጆች ደስ የሚያሰኛችሁንና የሚሻላችሁን ምረጡ፥ በአባቱም ዙፋን አስቀምጡት፥ ስለ ጌታችሁም ቤት ተዋጉ ብሎ ወደ ሰማርያ ሰደደ፤",
    "4": "እነርሱ ግን እጅግ ፈርተው፦ እነሆ፥ ሁለቱ ነገስታት በፊቱ ይቆሙ ዘንድ አልቻሉም፤ እኛስ እንዴት እንቆማለን? አሉ።",
    "5": "የቤቱ አለቃ፥ የከተማይቱም አለቃ፥ ሽማግሌዎችና ልጆቹን የሚያሳድጉ፦ እኛ ባርያዎችህ ነን፥ ያዘዝኸንም ሁሉ እናደርጋለን፤ ንጉስም በላያችን አናነግስም የምትወድደውን አድርግ ብለው ወደ ኢዩ ላኩ።",
    "6": "ሁለተኛም፦ ወገኖቼስ እንደ ሆናችሁ፥ ነገሬንም ከሰማችሁ፥ የጌታችሁን ልጆች ራስ ቁረጡ፥ ነገም በዚህ ሰአት ወደ ኢይዝራኤል ወደ እኔ ይዛችሁ ኑ ብሎ ደብዳቤ ፃፈላቸው። የንጉሱም ልጆች ሰባው ሰዎች በሚያሳድጓቸው በከተማይቱ ታላላቆች ዘንድ ነበሩ።",
    "7": "ደብዳቤውም በደረሳቸው ጊዜ የንጉሱን ልጆች ሰባውን ሰዎች ይዘው ገደሉአቸው፤ ራሳቸውንም በቅርጫት አድርገው ወደ እርሱ ወደ ኢይዝራኤል ላኩ።",
    "8": "መልእክተኛም መጥቶ፦ የንጉሱን ልጆች ራስ ይዘው መጥተዋል ብሎ ነገረው፦ እርሱም፦ እስከ ነገ ድረስ በበሩ አደባባይ ሁለት ክምር አድርጋችሁ አኑሩአቸው አለ።",
    "9": "በነጋውም ወጥቶ ቆመ፥ ህዝቡንም ሁሉ፦ እናንተ ንፁሃን ናችሁ፤ እነሆ፥ ጌታዬን የወነጀልሁ የገደልሁትም እኔ ነኝ፤ እነዚህንስ ሁሉ የገደለ ማን ነው?",
    "10": "እግዚአብሔር በአክአብ ቤት ላይ ከተናገረው ከእግዚአብሔር ቃል በምድር ላይ አንዳች እንዳይወድቅ አሁን እወቁ፤ እግዚአብሔር በባርያው በኤልያስ የተናገረውን አድርጎአል አላቸው።",
    "11": "ኢዩም ከአክአብ ቤት የቀረውን ሁሉ፥ ታላላቆቹንም ሁሉ፥ ወዳጆቹንና ካህናቱን ማንም ሳይቀር በኢይዝራኤል ገደላቸው።",
    "12": "ተነስቶም ወደ ሰማርያ ሄደ በመንገድም ወዳለው ወደ በግ ጠባቂዎች ቤት በደረሰ ጊዜ፥",
    "13": "ኢዩ ከይሁዳ ንጉስ ከአካዝያስ ወንድሞች ጋር ተገናኝቶ፦ እናንተ እነማን ናችሁ? አለ። እርሱም፦ እኛ የአካዝያስ ወንድሞች ነን የንጉሱንና የእቴጌይቱን ልጆች ደህንነት ለመጠየቅ እንወርዳለን አሉት።",
    "14": "እርሱም፦ በህይወታቸው ያዙአቸው አለ። ያዙአቸውም፥ በበግ ጠባቂዎችም ቤት አጠገብ ባለው ጉድጓድ አርባ ሁለቱን ሰዎች ገደሉአቸው ማንንም አላስቀረም።",
    "15": "ከዚያም በሄደ ጊዜ የሬካብን ልጅ ኢዮናዳብን ተገናኘው፤ ደህንነቱንም ጠይቆ፦ ልቤ ከልብህ ጋር እንደ ሆነ ያህል ልብህ ከልቤ ጋር በቅንነት ነውን? አለው፤ ኢዮናዳብም፦ እንዲሁ ነው አለው። ኢዩም፦ እንዲሁ እንደ ሆነስ እጅህን ስጠኝ አለ። እጁንም ሰጠው ወደ ሰረገላውም አውጥቶ ከእርሱ ጋር አስቀመጠውና።",
    "16": "ከእኔ ጋር ና፥ ለእግዚአብሔርም መቅናቴን እይ አለው። በሰረገላውም አስቀመጠው።",
    "17": "ወደ ሰማርያም በመጣ ጊዜ ለኤልያስ እንደ ተናገረው እንደ እግዚአብሔር ቃል እስኪያጠፋው ድረስ ከአክአብ በሰማርያ የቀረውን ሁሉ ገደለ።",
    "18": "ኢዩም ህዝቡን ሁሉ ሰብስቦ፦ አክአብ በአልን በጥቂቱ አመለከው ኢዩ ግን በብዙ ያመልከዋል።",
    "19": "አሁንም የባአልን ነቢያት ሁሉ፥ አገልጋዮቹንም ሁሉ፥ ካህናቱንም ሁሉ ወደ እኔ ጥሩ ማንም አይቅር፤ ለባአል ታላቅ መስዋእት አቀርባለሁ፥ የቀረውም ሁሉ በህይወት አይኖርም አላቸው። ኢዩም የበአልን አገልጋዮች ያጠፋ ዘንድ በተንኮል ይህን አደረገ።",
    "20": "ኢዩም፦ ለበአል ዋና ጉባኤ ቀድሱ አለ።",
    "21": "እነርሱም አወጁ፦ ኢዩም ወደ እስራኤል ሁሉ ላከ፥ የበአልም አገልጋዮች ሁሉ መጡ፤ ሳይመጣ የቀረ አንድ ስንኳ አልነበረም። ወደ በአልም ቤት ገቡ፥ የበአልም ቤት ከዳር እስከ ዳር ድረስ ሞልቶ ነበር",
    "22": "እቃ ቤቱንም፦ ለበአል አገልጋዮች ሁሉ ልብስ አውጣ አለው።",
    "23": "ልብሱንም አወጣላቸው። ኢዩም የሬካብም ልጅ ኢዮናዳብ ወደ በአል ቤት ገቡ። የበአልንም አገልጋዮች፦ መርምሩ፥ ከበአል አገልጋዮች ብቻ በቀር እግዚአብሔርን ከሚያመልኩ ወገን በእናንተ ዘንድ አንድ እንኳ እንዳይኖር ተመልከቱ አላቸው።",
    "24": "የሚቃጠል መስዋእትና ሌላ መስዋእትም ያቀረቡ ዘንድ ገቡ፤ ኢዩም፦ በእጃችሁ አሳልፌ ከምሰጣችሁ ሰዎች አንድ ሰው ያመለጠ እንደ ሆነ ነፍሱ በዚያ ነፍስ ፋንታ ትሆናለች ብሎ በውጪ ሰማንያ ሰዎችን አዘጋጅቶ ነበር።",
    "25": "የሚቃጠለውንም መስዋእት አቅርበው በፈፀሙ ጊዜ ኢዩ ዘበኞቹንና አለቆቹን፦ ግቡና ግደሉአቸው አንድም አይውጣ አላቸው። በሰይፍም ስለት ገደሉአቸው ዘበኞችና አለቆችም ወደ ውጭ ጣሉአቸው፥ ወደ በአልም ቤት ከተማ ሄዱ።",
    "26": "ከበአልም ቤት ሃውልቶቹን አወጡ አቃጠሉአቸውም።",
    "27": "የበአልን ሃውልት ቀጠቀጡ፥ የበአልንም ቤት አፈረሱ፥ እስከ ዛሬም ድረስ የውዳቂ መጣያ አደረጉት።",
    "28": "እንዲሁም ኢዩ በአልን ከእስራኤል አጠፋ።",
    "29": "ነገር ግን እስራኤልን ካሳተው ከናባጥ ልጅ ከኢዮርብአም ሃጢአት፥ በቤቴልና በዳን ከነበሩት ከወርቁ እምቦሶች፥ ኢዩ አልራቀም።",
    "30": "እግዚአብሔርም ኢዩን፦ በፊቴ ቅን ነገር አድርገሃልና፥ በልቤም ያለውን ሁሉ በአክአብ ቤት ላይ አድርገሃልና ልጆችህ እስከ አራት ትውልድ ድረስ በእስራኤል ዙፋን ላይ ይቀመጣሉ አለው።",
    "31": "ኢዩ ግን በእስራኤል አምላክ በእግዚአብሔር ህግ በፍፁም ልቡ ይሄድ ዘንድ አልተጠነቀቀም፤ እስራኤልንም ካሳተው ከኢዮርብአም ሃጢአት አልራቀም።",
    "32": "በዚያም ወራት እግዚአብሔር እስራኤልን ይከፋፍላቸው ዘንድ ጀመረ፤ አዛሄልም በእስራኤል ዳርቻ ሁሉ መታቸው።",
    "33": "በዮርዳኖስ ምስራቅ ያለውን የገለአድን አገር ሁሉ፥ በአርኖን ወንዝ አጠገብ ካለችው ከአሮኤር ጀምሮ የጋድንና የሮቤልን የምናሴንም አገር፥ ገለአድንና ባሳንን መታ።",
    "34": "የቀረውም የኢዩ ነገር፥ የሰራውም ስራ ሁሉ፥ ጭከናውም ሁሉ፥ በእስራኤል ነገስታት ታሪክ መፅሃፍ የተፃፈ አይደለምን?",
    "35": "ኢዩም ከአባቶቹ ጋር አንቀላፋ፥ በሰማርያም ቀበሩት። በፋንታውም ልጁ ኢዮአካዝ ነገሰ።",
    "36": "ኢዩም በሰማርያ በእስራኤል ላይ የነገሰበት ዘመን ሃያ ስምንት አመት ነበረ።"
}