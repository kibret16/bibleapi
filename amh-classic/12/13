{
    "1": "በይሁዳ ንጉስ በአካዝያስ ልጅ በኢዮአስ በሃያ ሶስተኛው አመት የኢዩ ልጅ ኢዮአካዝ በእስራኤል ላይ በሰማርያ ነገሰ፤ አስራ ሰባትም አመት ነገሰ።",
    "2": "በእግዚአብሔርም ፊት ክፉ ነገር አደረገ፥ እስራኤልንም ያሳተውን የናባጥን ልጅ የኢዮርብአምን ሃጢአት ተከተለ፤ ከእርስዋም አልራቀም።",
    "3": "የእግዚአብሔርም ቁጣ በእስራኤል ላይ ነደደ፥ በዘመኑም ሁሉ በሶርያው ንጉስ በአዛሄል እጅ፥ በአዛሄልም ልጅ በወልደ አዴር እጅ አሳልፎ ይሰጣቸው ነበር።",
    "4": "ኢዮአካዝም እግዚአብሔርን ለመነ፤ እግዚአብሔርም የሶርያ ንጉስ እስራኤልን ያስጨነቀበትን ጭንቀት አይቶአልና ሰማው።",
    "5": "እግዚአብሔርም ለእስራኤል ታዳጊ ሰጠ፥ ከሶርያውያንም እጅ ዳኑ፤ የእስራኤልም ልጆች እንደ ቀድሞው ጊዜ በድንኳናቸው ተቀመጡ።",
    "6": "ነገር ግን በእርስዋ ሄዱ እንጂ እስራኤልን ካሳተው ከኢዮርብአም ቤት ሃጢአት አልራቁም፤ ደግሞም የማምለኪያ አፀድ በሰማርያ ቆሞ ቀረ።",
    "7": "ለኢዮአካዝም ከአምሳ ፈረሰኞች፥ ከአስርም ሰረገሎች፥ ከአስር ሺህም እግረኞች በቀር ህዝብ አልቀረለትም፤ የሶርያ ንጉስ አጥፍቶአቸዋልና፥ በአውድማም እንዳላ እብቅ አድቅቆአቸዋልና።",
    "8": "የቀረውም የኢዮአካዝ ነገር፥ ያደረገውም ሁሉ፥ ጭከናውም፥ በእስራኤል ነገስታት ታሪክ መፅሃፍ የተፃፈ አይደለምን?",
    "9": "ኢዮአካዝም ከአባቶቹ ጋር አንቀላፋ፥ በሰማርያም ቀበሩት፤ ልጁም ዮአስ በፋንታው ነገሰ።",
    "10": "በይሁዳ ንጉስ በኢዮአስ በሰላሳ ሰባተኛው አመት የኢዮአካዝ ልጅ ዮአስ በእስራኤል ላይ በሰማርያ ነገሰ፤ አስራ ስድስትም አመት ነገሰ።",
    "11": "በእግዚአብሔር ፊት ክፋ ነገር አደረገ፤ እስራኤልን በሳተው በናባጥ ልጅ በኢዮርብአም ሃጢአት ሁሉ ሄደ እንጂ ከእርስዋ አልራቀም።",
    "12": "የቀረውም የዮአስ ነገር፥ ያደረገውም ሁሉ፥ ከይሁዳም ከአሜስያስ ጋር የተዋጋበት ጭከና፥ በእስራኤል ነገስታት ታሪክ መፅሃፍ የተፃፈ አይደለምን?",
    "13": "ዮአስም ከአባቶቹ ጋር አንቀላፋ፥ ኢዮርብአምም በዙፋኑ ላይ ተቀመጠ፤ ዮአስም በሰማርያ ከእስራኤል ነገስታት ጋር ተቀበረ።",
    "14": "ኤልሳእም በሚሞትበት በሽታ ታመመ፤ የእስራኤልም ንጉስ ዮአስ ወደ እርሱ ወርዶ በፊቱ አለቀሰና፦ አባቴ ሆይ፥ አባቴ ሆይ፥ የእስራኤል ሰረገላና ፈረሰኞች አለ።",
    "15": "ኤልሳእም፦ ቀስትና ፍላፃዎች ውሰድ አለው፤ ቀስቱንና ፍላፃዎችንም ወሰደ።",
    "16": "የእስራኤልንም ንጉስ፦ እጅህን በቀስቱ ላይ ጫን አለው። እጁንም ጫነበት፤ ኤልሳእም እጁን በንጉሱ እጅ ላይ ጭኖ፦",
    "17": "የምስራቁን መስኮት ክፈት አለ፤ ከፈተውም። ኤልሳእም፦ ወርውር አለ፤ ወረወረውም። እርሱም፦ የእግዚአብሔር መድሃኒት ፍላፃ ነው፤ በሶርያ ላይ የመድሃኒት ፍላፃ ነው፤ እስክታጠፋቸው ድረስ ሶርያዊያንን በአፌቅ ትመታለህ አለ።",
    "18": "ደግሞም፦ ፍላፃዎቹን ውሰድ አለው፤ ወሰዳቸውም። የእስራኤልንም ንጉስ፦ ምድሩን ምታው አለው። ሶስት ጊዜም መትቶ ቆመ።",
    "19": "የእግዚአብሔርም ሰው ተቆጥቶ፦ አምስት ወይም ስድስት ጊዜ መትተኸው ኖሮ ሶርያን እስክታጠፋው ድረስ በመታኸው ነበር፤ አሁን ግን ሶስት ጊዜ ብቻ ሶርያን ትመታለህ አለ።",
    "20": "ኤልሳእም ሞተ፥ ቀበሩትም። ከሞአብም አደጋ ጣዮች በየአመቱ ወደ አገሩ ይገቡ ነበር።",
    "21": "ሰዎችም አንድ ሰው ሲቀብሩ አደጋ ጣዮችን አዩ፥ ሬሳውንም በኤልሳእ መቃብር ጣሉት፤ የኤልሳእንም አጥንት በነካ ጊዜ ሰውየው ድኖ በእግሩ ቆመ።",
    "22": "የሶርያም ንጉስ አዛሄል በኢዮአካዝ ዘመን ሁሉ እስራኤልን አስጨነቀ፤",
    "23": "እግዚአብሔር ግን ራራላቸው፥ ማራቸውም፥ ከአብርሃምና ከይስሃቅ ከያእቆብም ጋር ስላደረገውም ቃል ኪዳን እነርሱን ተመለከተ፤ ሊያጠፋቸውም አልወደደም፥ ፈፅሞም ከፊቱ አልጣላቸውም።",
    "24": "የሶርያም ንጉስ አዛሄል ሞተ፤ ልጁም ወልደ አዴር በፋንታው ነገሰ።",
    "25": "አዛሄልም ከአባቱ ከኢዮአካዝ እጅ በሰልፍ የወሰዳቸውን ከተሞች የኢዮአካዝ ልጅ ዮአስ ከአዛሄል ልጅ ከወልደ አዴር እጅ ወሰደ። ዮአስም ሶስት ጊዜ መታው፥ የእስራኤልንም ከተሞች መለሰ።"
}