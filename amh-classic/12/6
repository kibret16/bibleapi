{
    "1": "የነቢያትም ልጆች ኤልሳእን፦ እነሆ፥ በፊትህ የምንቀመጥበት ስፍራ ጠብቦናል።",
    "2": "ወደ ዮርዳኖስም እንሂድ፥ ከእኛም እያንዳንዱ ከዚያ ምሰሶ ያምጣ፥ የምንቀመጥበትንም ስፍራ በዚያ እንስራ አሉት፤ እርሱም፦ ሂዱ አለ።",
    "3": "ከእነርሱም አንዱ፦ አንተ ደግሞ ከእኛ ከባርያዎችህ ጋር ለመሄድ ፍቀድ አለ። እርሱም፦ እሄዳለሁ አለ።",
    "4": "ከእነርሱም ጋር ሄደ ወደ ዮርዳኖስም በደረሱ ጊዜ እንጨት ቆረጡ።",
    "5": "ከእነርሱም አንዱ ምሰሶውን ሲቆርጥ የምሳሩ ብረት ወደ ውሃው ውስጥ ወደቀ፤ እርሱም፦ ጌታዬ ሆይ፥ ወየው! ወየው! የተዋስሁት ነበረ ብሎ ጮህ።",
    "6": "የእግዚአብሔርም ሰው፦ የወደቀው ወዴት ነው? አለ፤ ስፍራውንም አሳየው፤ እንጨትም ቆርጦ በዚያ ጣለው፥ ብረቱም ተንሳፈፈ።",
    "7": "እርሱም፦ ውሰደው አለ እጁንም ዘርግቶ ወሰደው።",
    "8": "የሶርያም ንጉስ ከእስራኤል ጋር ይዋጋ ነበር፤ ከባርያዎቹም ጋር ተማክሮ፦ በዚህ ተደብቀን እንሰፍራለን አለ።",
    "9": "የእግዚአብሔርም ሰው፦ ሶርያውያን በዚያ ተደብቀዋልና በዚያ ስፍራ እንዳታልፍ ተጠንቀቅ ብሎ ወደ እስራኤል ንጉስ ላከ።",
    "10": "የእስራኤልም ንጉስ የእግዚአብሔር ሰው ወደ ነገረው ስፍራ ሰደደ፤ አንድ ጊዜም ሳይሆን፥ ሁለት ጊዜም ሳይሆን በዚያ ራሱን አዳነ።",
    "11": "የሶርያም ንጉስ ልብ ስለዚህ እጅግ ታወከ፤ ባርያዎቹንም ጠርቶ፦ ከእኛ ዘንድ ከእስራኤል ንጉስ ጋር የተወዳጀ እንዳለ አትነግሩኝምን? አላቸው።",
    "12": "ከባርያዎቹም አንዱ፦ ጌታዬ ሆይ፥ እንዲህ እኮ አይደለም፤ ነገር ግን በእልፍኝህ ውስጥ ሆነህ የምትናገረውን በእስራኤል ዘንድ ያለ ነቢይ ኤልሳእ ለእስራኤል ንጉስ ይነግረዋል አለ።",
    "13": "እርሱም፦ ልኬ አስይዘው ዘንድ ሄዳችሁ ወዴት እንደ ሆነ እዩ አለ። እነርሱም፦ እነሆ፥ በዶታይን አለ ብለው ነገሩት።",
    "14": "ወደዚያም ፈረሶችንና ሰረገሎችን እጅግም ጭፍራ ሰደደ፤ በሌሊትም መጥተው ከተማይቱን ከበቡ።",
    "15": "የእግዚአብሔር ሰው ሎሌ ማለዳ ተነስቶ በወጣ ጊዜ፥ እነሆ፥ በከተማይቱ ዙሪያ ጭፍራና ፈረሶች ሰረገሎችም ነበሩ። ሎሌውም፦ ጌታዬ ሆይ፥ ወዮ! ምን እናደርጋለን? አለው።",
    "16": "እርሱም፦ ከእኛ ጋር ያሉት ከእነርሱ ጋር ካሉት ይበልጣሉና አትፍራ አለው።",
    "17": "ኤልሳእም፦ አቤቱ፥ ያይ ዘንድ አይኖቹን፥ እባክህ፥ ግለጥ ብሎ ፀለየ። እግዚአብሔርም የብላቴናውን አይኖች ገለጠ፥ አየም እነሆም፥ በኤልሳእ ዙሪያ ያሉት የእሳት ፈረሶችና ሰረገሎች ተራራውን ሞልተውት ነበር።",
    "18": "ወደ እርሱም በወረዱ ጊዜ ኤልሳእ፦ ይህን ህዝብ እውር ታደርገው ዘንድ እለምንሃለሁ ብሎ ወደ እግዚአብሔር ፀለየ። ኤልሳእም እንደ ተናገረው ቃል እውር አደረጋቸው።",
    "19": "ኤልሳእም፦ መንገዱ በዚህ አይደለም፥ ከተማይቱም ይህች አይደለችም፤ የምትሹትን ሰው አሳያችሁ ዘንድ ተከተሉኝ አላቸው ወደ ሰማርያም መራቸው።",
    "20": "ወደ ሰማርያም በገቡ ጊዜ ኤልሳእ ፦አቤቱ፥ ያዩ ዘንድ የእነዚህን ሰዎች አይኖች ግለጥ አለ፤ እግዚአብሔርም አይኖቻቸውን ገለጠ፥ እነርሱም አዩ። እነሆም፥ በሰማርያ መካከል ነበሩ።",
    "21": "የእስራኤልም ንጉስ ባያቸው ጊዜ አልሳእን፦ አባቴ ሆይ፥ ልግደላቸውን? ልግደላቸውን? አለው።",
    "22": "እርሱም፦ አትግደላቸው በሰይፍህና በቀስትህ የማረክኸውን ትገድል ዘንድ ይገባሃልን? እንጀራና ውሃ በፊታቸው አኑርላቸው፥ በልተውና ጠጥተውም ወደ ጌታቸው ይሂዱ አለው።",
    "23": "ብዙም መብል አዘጋጀላቸው በበሉና በጠጡ ጊዜም አሰናበታቸው፥ እነርሱም ወደ ጌታቸው ሄዱ። ከዚያም በኋላ የሶርያ አደጋ ጣዮች ወደ እስራኤል አገር አልመጡም።",
    "24": "ከዚያም በኋላ የሶርያ ንጉስ ወልደ አዴር ሰራዊቱን ሁሉ ሰበሰበ፥ ወጥቶም ሰማርያን ከበባት።",
    "25": "በሰማርያም ታላቅ ራብ ሆኖ ነበር፤ እነሆም፥ የአህያ ራስ በአምሳ ብር፥ የርግብም ኩስ የጎሞር ስምንተኛ የሚሆን በአምስት ብር እስኪሸጥ ድረስ ከበቡአት።",
    "26": "የእስራኤልም ንጉስ በቅጥር ላይ በተመላለሰ ጊዜ አንዲት ሴት ጌታዬ ንጉስ ሆይ፥ እርዳኝ ብላ ወደ እርሱ ጮኸች።",
    "27": "እርሱም፦ እግዚአብሔር ያልረዳሽን እኔ እንዴት እረዳሻለሁ? ከአውድማው ወይስ ከመጥመቂያው ነውን? አለ።",
    "28": "ንጉሱም፦ ምን ሆነሻል? አላት፤ እርስዋም፦ ይህች ሴት፦ ዛሬ እንድንበላው ልጅሽን አምጪ ነገም ልጄን እንበላለን አለችኝ።",
    "29": "ልጄንም ቀቅለን በላነው፤ በማግስቱም፦ እንድንበላው ልጅሽን አምጪ አልኋት ልጅዋንም ሸሸገችው ብላ መለሰችለት።",
    "30": "ንጉሱም የሴቲቱን ቃል ሰምቶ ልብሱን ቀደደ፤ በቅጥርም ይመላለስ ነበር፤ ህዝቡም በስተ ውስጥ በስጋው ላይ ለብሶት የነበረውን ማቅ አዩ።",
    "31": "ንጉሱም፦ የሳፋጥ ልጅ የኤልሳእ ራስ ዛሬ በላዩ ያደረ እንደ ሆነ እግዚአብሔር ይህን ያድርግብኝ፥ ይህንም ይጨምርብኝ አለ።",
    "32": "ኤልሳእ ግን በቤቱ ተቀምጦ ነበር፥ ሽማግሌዎችም ከእርሱ ጋር ተቀምጠው ነበር፤ ንጉሱ ሰው ላከ፤ መልእክተኛውም ገና ሳይደርስ ለሽማግሌዎች፦ ይህ የነፍሰ ገዳይ ልጅ ራሴን ይቆርጥ ዘንድ እንደ ላከ እዩ፤ መልእከተኛውም በመጣ ጊዜ ደጁን ዘግታችሁ ከልክሉት፤ የጌታው የእግሩ ኮቴ በኋላው ነው አላቸው።",
    "33": "ሲናገራቸውም መልእክተኛው ወደ እርሱ ደረሰ፤ እርሱም፦ እነሆ፥ ይህ ክፉ ነገር ከእግዚአብሔር ዘንድ ነው፥ እግዚአብሔርን ገና እጠብቅ ዘንድ ምንድር ነኝ? አለ።"
}