{
    "1": "በእስራኤል ንጉስ በኢዮአካዝ ልጅ በዮአስ በሁለተኛው አመት የይሁዳ ንጉስ የኢዮአስ ልጅ አሜስያስ ነገሰ።",
    "2": "መንገስ በጀመረ ጊዜ የሃያ አምስት አመት ጉልማሳ ነበረ፤ በኢየሩሳሌምም ሃያ ዘጠኝ አመት ነገሰ። እናቱም ዮአዳን የተባለች የኢየሩሳሌም ሴት ነበረች።",
    "3": "በእግዚአብሔርም ፊት ቅን ነገር አደረገ፤ ነገር ግን አባቱ ኢዮአስ እንዳደረገ ሁሉ እንጂ እንደ አባቱ እንደ ዳዊት አላደረገም።",
    "4": "ነገር ግን በኮረብቶቹ ላይ ያሉት መስገጃዎች አልተወገዱም፤ ህዝቡም ገና በኮረብቶች ላይ ባሉት መስገጃዎች ይሰዋና ያጥን ነበር።",
    "5": "መንግስቱም በፀናለት ጊዜ አባቱን የገደሉትን ባርያዎች ገደለ።",
    "6": "በሙሴ ህግ መፅሃፍም እንደ ተፃፈ፥ እግዚአብሔርም፦ ሁሉ በሃጢአቱ ይሙት እንጂ አባቶች በልጆች አይሙቱ፥ ልጆችም በአባቶች አይሙቱ ብሎ እንዳዘዘ የነፍሰ ገዳዮቹን ልጆች አልገደለም።",
    "7": "እርሱም በጨው ሸለቆ ከኤዶምያስ አስር ሺህ ሰው ገደለ፤ ሴላን በሰልፍ ወስዶ ስምዋን እስከ ዛሬ ድረስ ዮቅትኤል ብሎ ጠራት።",
    "8": "በዚያን ጊዜም አሜስያስ፦ ና እርስ በርሳችን ፊት ለፊት እንተያይ ብሎ ወደ እስራኤል ንጉስ ወደ ኢዩ ልጅ ወደ ኢዮአካዝ ልጅ ወደ ዮአስ መልእክተኞችን ላከ።",
    "9": "የእስራኤልም ንጉስ ዮአስ፦ የሊባኖስ ኩርንችት፥ ልጅህን ለልጄ ሚስት አድርገህ ስጠው ብሎ ወደ ሊባኖስ ዝግባ ላከ፤ የሊባኖስም አውሬ አልፎ ኩርንችቱን ረገጠ።",
    "10": "ኤዶምያስን በእውነት መታህ፥ ልብህንም ከፍ ከፍ አደረግህ በዚያ ተመካ፥ በቤትህም ተቀመጥ፤ አንተ ከይሁዳ ጋር ትወድቅ ዘንድ ስለ ምን መከራ ትሻለህ? ብሎ ወደ ይሁዳ ንጉስ ወደ አሜስያስ ላከ።",
    "11": "አሜስያስ ግን አልሰማም፤ የእስራኤልም ንጉስ ዮአስ ወጣ፥ እርሱና የይሁዳ ንጉስ አሜስያስም በይሁዳ ባለች በቤት ሳሚስ እርስ በርሳቸው ተያዩ።",
    "12": "ይሁዳም በእስራኤል ፊት ተመታ፤ እያንዳንዱም ወደ ድንኳኑ ሸሸ።",
    "13": "የእስራኤልም ንጉስ ዮአስ የይሁዳን ንጉስ የአካዝያስን ልጅ የኢዮአስን ልጅ አሜስያስን በቤትሳሚስ ይዞ ወደ ኢየሩሳሌም መጣ፤ የኢየሩሳሌምንም ቅጥር ከኤፍሬም በር ጀምሮ እስከ ማእዘኑ በር ድረስ አራት መቶ ክንድ አፈረሰ።",
    "14": "ወርቁንና ብሩን ሁሉ፥ በእግዚአብሔርም ቤትና በንጉሱ ቤት መዛግብት የነበሩትን እቃዎች ሁሉ፥ በመያዣም የተያዙትን ወስዶ ወደ ሰማርያ ተመለሰ።",
    "15": "የቀረውም ያደረገው የዮአስ ነገር፥ ጭከናውም፥ ከይሁዳም ንጉስ ከአሜስያስ ጋር እንደ ተዋጋ፥ በእስራኤል ነገስታት ታሪክ መፅሃፍ የተፃፈ አይደለምን?",
    "16": "ዮአስም ከአባቶቹ ጋር አንቀላፋ፥ በሰማርያም ከእስራኤል ነገስታት ጋር ተቀበረ፤ ልጁም ኢዮርብአም በፋንታው ነገሰ።",
    "17": "የይሁዳም ንጉስ የኢዮአስ ልጅ አሜስያስ ከእስራኤል ንጉስ ከኢዮአካዝ ልጅ ከዮአስ ሞት በኋላ አስራ አምስት አመት ኖረ።",
    "18": "የቀረውም የአሜስያስ ነገር በይሁዳ ነገስታት ታሪክ መፅሃፍ የተፃፈ አይደለምን?",
    "19": "በኢየሩሳሌምም የአመፅ መሃላ አደረጉበት፥ እርሱም ወደ ለኪሶ ኮበለለ፤ በኋላውም ወደ ለኪሶ ላኩ፥ በዚያም ገደሉት።",
    "20": "በፈረስም ጭነው አመጡት፥ በኢየሩሳሌምም በዳዊት ከተማ ከአባቶቹ ጋር ተቀበረ።",
    "21": "የይሁዳም ህዝብ ሁሉ የአስራ ስድስት አመት ልጅ የነበረውን አዛርያስን ወስዶ በአባቱ በአሜስያስ ፋንታ አነገሰው።",
    "22": "ንጉሱም ከአባቶቹ ጋር ካንቀላፋ በኋላ፥ ኤላትን ሰርቶ ወደ ይሁዳ መለሳት።",
    "23": "በይሁዳ ንጉስ በኢዮአስ ልጅ በአሜስያስ በአስራ አምስተኛው አመት የእስራኤል ንጉስ የዮአስ ልጅ ኢዮርብአም በሰማርያ መንገስ ጀመረ አርባ አንድ አመትም ነገሰ።",
    "24": "በእግዚአብሔርም ፊት ክፉ ነገር አደረገ፤ እስራኤልንም ካሳተው ከናባጥ ልጅ ከኢዮርብአም ሃጢአት ሁሉ አልራቀም።",
    "25": "የጋትሄፌር በነበረው በአማቴ ልጅ በባርያው በነቢዩ በዮናስ እጅ እንደ ተናገረው እንደ እስራኤል አምላክ እንደ እግዚአብሔር ቃል የእስራኤልን ድንበር ከሃማት መግቢያ ጀምሮ እስከ አረባ ባህር ድረስ መለሰ።",
    "26": "የታሰረውና የተለቀቀውም እንደ ጠፋ፥ እስራኤልንም የሚረዳ እንዳልነበረ እግዚአብሔር እጅግ የመረረውን የእስራኤልን ጭንቀት አየ።",
    "27": "እግዚአብሔርም የእስራኤልን ስም ከሰማይ በታች ይደመስስ ዘንድ አልተናገረም፤ ነገር ግን በዮአስ ልጅ በኢዮርብአም እጅ አዳናቸው።",
    "28": "የቀረውም የኢዮርብአም ነገር፥ ያደረገውም ሁሉ፥ ጭከናውም፥ እንደ ተዋጋም፥ የይሁዳ የነበረውን ደማስቆንና ሃማትን ለእስራኤል እንደ መለሰ፥ በእስራኤል ነገስታት ታሪክ መፅሃፍ የተፃፈ አይደለምን?",
    "29": "ኢዮርብአምም ከአባቶቹ ከእስራኤል ነገስታት ጋር አንቀላፋ ልጁም ዘካርያ በፋንታው ነገሰ።"
}