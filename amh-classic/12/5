{
    "1": "የሶርያ ንጉስ ሰራዊት አለቃ ንእማንም እግዚአብሔር በእርሱ እጅ ለሶርያ ደህንነትን ስለ ሰጠ በጌታው ዘንድ ታላቅ ክቡር ሰው ነበረ፤ ደግሞም ፅኑእ ሃያል ነበረ፥ ነገር ግን ለምፃም ነበረ።",
    "2": "ከሶርያውያንም አገር አደጋ ጣዮች ወጥተው ነበር፥ ከእስራኤልም ምድር ታናሽ ብላቴና ሴት ማርከው ነበር፤ የንእማንንም ሚስት ታገለግል ነበር።",
    "3": "እመቤትዋንም፦ ጌታዬ በሰማርያ ካለው ከነቢዩ ፊት ቢደርስ ኖሮ ከለምፁ በፈወሰው ነበር አለቻት።",
    "4": "ንእማንም ገብቶ ለጌታው፦ ከእስራኤል አገር የሆነች አንዲት ብላቴና እንዲህና እንዲህ ብላለች ብሎ ነገረው።",
    "5": "የሶርያም ንጉስ ንእማንን፦ ሂድ፥ ለእስራኤል ንጉስ ደብዳቤ እልካለሁ አለው። እርሱም ሄደ፥ አስርም መክሊት ብር፥ ስድስት ሺህም ወርቅ፥ አስርም መለውጫ ልብስ በእጁ ወሰደ።",
    "6": "ለእስራኤልም ንጉስ፦ ይህች ደብዳቤ ወደ አንተ ስትደርስ ባርያዬን ንእማንን ከለምፁ ትፈውሰው ዘንድ እንደ ሰደድሁልህ እወቅ የሚል ደብዳቤ ወሰደ።",
    "7": "የእስራኤልም ንጉስ ደብዳቤውን ባነበበ ጊዜ ልብሱን ቀድዶ፦ ሰውን ከለምፁ እፈውስ ዘንድ ይህ ሰው ወደ እኔ መስደዱ እኔ በውኑ ለመግደልና ለማዳን የምችል አምላክ ሆኜ ነውን? ተመልከቱ፥ የጠብ ምክንያትም እንደሚፈልግብኝ እዩ አለ።",
    "8": "የእግዚአብሔርም ሰው ኤልሳእ የእስራኤል ንጉስ ልብሱን እንደ ቀደደ በሰማ ጊዜ፦ ልብስህን ለምን ቀደድህ? ወደ እኔ ይምጣ፥ በእስራኤልም ዘንድ ነቢይ እንዳለ ያውቃል ብሎ ወደ ንጉሱ ላከ።",
    "9": "ንእማንም በፈረሱና በሰረገላው መጣ፥ በኤልሳእም ቤት ደጃፍ ውጭ ቆመ።",
    "10": "ኤልሳእም፦ ሂድ፥ በዮርዳኖስም ሰባት ጊዜ ታጠብ ስጋህም ይፈወሳል፥ አንተም ንፁህ ትሆናለህ ብሎ ወደ እርሱ መልእክተኛ ላከ።",
    "11": "ንእማን ግን ተቆጥቶ ሄደ፥ እንዲህም አለ፦ እነሆ፥ ወደ እኔ የሚመጣ፥ ቆሞም የአምላኩን የእግዚአብሔርን ስም የሚጠራ፥ የለምፁንም ስፍራ በእጁ ዳስሶ የሚፈውሰኝ መስሎኝ ነበር።",
    "12": "የደማስቆ ወንዞች አባናና ፋርፋ ከእስራኤል ውሆች ሁሉ አይሻሉምን? በእነርሱስ ውስጥ መታጠብና መንፃት አይቻለኝም ኖሮአልን? ዘወርም ብሎ ተቆጥቶ ሄደ።",
    "13": "ባርያዎቹም ቀርበው፦ አባት ሆይ፥ ነቢዩ ታላቅ ነገርስ እንኳ ቢነግርህ ኖሮ ባደረግኸው ነበር ይልቁንስ፦ ታጠብና ንፁህ ሁን ቢልህ እንዴት ነዋ! ብለው ተናገሩት።",
    "14": "ወረደም፥ የእግዚአብሔርም ሰው እንደ ተናገረው በዮርዳኖስ ሰባት ጊዜ ብቅ ጥልቅ አለ ስጋውም እንደ ገና እንደ ትንሽ ብላቴና ስጋ ሆኖ ተመለሰ፥ ንፁህም ሆነ።",
    "15": "እርሱም ከጭፍራው ሁሉ ጋር ወደ እግዚአብሔር ሰው ተመለሰ፥ ወጥቶም በፊቱ ቆመና፦ እነሆ፥ ከእስራኤል ዘንድ በቀር በምድር ሁሉ አምላክ እንደሌለ አወቅሁ አሁንም ከባርያህ በረከት ትቀበል ዘንድ እለምንሃለሁ አለ።",
    "16": "እርሱም፦ በፊቱ የቆምሁት ህያው እግዚአብሔርን! አልቀበልም አለ። ይቀበለውም ዘንድ ግድ አለው፤ እርሱ ግን እንቢ አለ።",
    "17": "ንእማንም፦ እኔ ባርያህ ከእንግዲህ ወዲህ ከእግዚአብሔር በቀር ለሌሎች አማልክት የሚቃጠል መስዋእት ወይም ሌላ መስዋእት አላቀርብምና ሁለት የበቅሎ ጭነት አፈር እንድወስድ እሺ ትለኝ ዘንድ እለምንሃለሁ።",
    "18": "እግዚአብሔርም ለእኔ ለባርያህ በዚህ ነገር ብቻ ይቅር ይበለኝ፤ ጌታዬ በዚያ ይሰግድ ዘንድ እጄን ተደግፎ ወደ ሬሞን ቤት በገባ ጊዜ፥ እኔም በሬሞን ቤት በሰገድሁ ጊዜ፥ እግዚአብሔር በዚህ ነገር ለእኔ ለባርያህ ይቅር ይበለኝ አለ።",
    "19": "እርሱም፦ በደህና ሂድ አለው። አንድ አግድመትም ያህል ከእርሱ ራቀ።",
    "20": "የእግዚአብሔርም ሰው ሎሌ ግያዝ፦ ጌታዬ ሶርያዊውን ይህን ንእማንን ማረው፥ ካመጣለትም ነገር ምንም አልተቀበለም፤ ህያው እግዚአብሔርን! በስተ ኋለው እሮጣለሁ፥ ከእርሱም አንዳች እወስዳለሁ አለ።",
    "21": "ግያዝም ንእማንን ተከተለው፤ ንእማንም ወደ እርሱ ሲሮጥ ባየው ጊዜ ሊገናኘው ከሰረገላው ወርዶ፦ ሁሉ ደህና ነውን? አለው።",
    "22": "እርሱም፦ ደህና ነው። አሁን ከነቢያት ወገን የሆኑት ሁለት ጉልማሶች ከተራራማው ከኤፍሬም አገር ወደ እኔ መጥተዋል፤ አንድ መክሊት ብርና ሁለት መለወጫ ልብስ ትሰጣቸው ዘንድ እለምንሃለሁ ብሎ ጌታዬ ላከኝ አለ።",
    "23": "ንእማንም፦ ሁለት መክሊት ትወስድ ዘንድ ይፈቀድልህ አለ፤ ግድ አለውም፤ ሁለቱንም መክሊት ብር በሁለት ከረጢት ውስጥ አሰረና ከሁለት መለወጫ ልብስ ጋር ለሁለት ሎሌዎቹ አስያዘ፤ እነርሱም ተሸክመው በፊቱ ሄዱ።",
    "24": "ወደ ኮረብታውም በመጣ ጊዜ ከእጃቸው ወስዶ በቤቱ ውስጥ አኖራቸው፤ ሰዎቹንም አሰናበተ፥ እነርሱም ሄዱ።",
    "25": "እርሱ ግን ገብቶ በጌታው ፊት ቆመ፤ ኤልሳእም፦ ግያዝ ሆይ፥ ከወዴት መጣህ? አለው። እርሱም፦ እኔ ባርያህ ወዴትም አልሄድሁም አለ።",
    "26": "እርሱም፦ ያ ሰው ከሰረገላው ወርዶ ሊቀበልህ በተመለሰ ጊዜ ልቤ ከአንተ ጋር አልሄደምን? ብሩንና ልብሱን፥ የወይራውንና የወይኑን ቦታ፥ በጎችንና በሬዎችን፥ ወንዶችንና ሴቶችን ባርያዎች ትቀበል ዘንድ ይህ ጊዜው ነውን?",
    "27": "እንግዲህስ የንእማን ለምፅ በአንተ ላይ፥ ለዘላለምም በዘርህ ላይ ይጣበቃል አለው። እንደ በረዶም ለምፃም ሆኖ ከእርሱ ዘንድ ወጣ።"
}