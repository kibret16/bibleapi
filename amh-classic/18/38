{
    "1": "እግዚአብሔርም በአውሎ ነፋስ ውስጥ ሆኖ ለኢዮብ መለሰ እንዲህም አለ፦",
    "2": "ያለ እውቀት በሚነገር ቃል  ምክርን የሚያጨልም ይህ ማነው?",
    "3": "እንግዲህ እንደ ሰው ወገብህን ታጠቅ  እጠይቅሃለሁ፥ አንተም ተናገረኝ።",
    "4": "ምድርን በመሰረትሁ ጊዜ አንተ ወዴት ነበርህ?  ታስተውል እንደ ሆንህ ተናገር።",
    "5": "ብታውቅስ መሰፈሪያዋን የወሰነ፥  በላይዋስ የመለኪያ ገመድ የዘረጋ ማን ነው?",
    "6-7": "አጥቢያ ኮከቦች በአንድነት ሲዘምሩ፥ የእግዚአብሔርም ልጆች ሁሉ እልል ሲሉ፥ መሰረቶችዋ በምን ላይ ተተክለው ነበር? የማእዘንዋንስ ድንጋይ ያቆመ ማን ነው?",
    "8": "ከማህፀን እንደሚወጣ በወጣ ጊዜ  ባህርን በመዝጊያዎች የዘጋ ማን ነው?",
    "9": "ደመናውን ለልብሱ፥  ጨለማንም ለመጠቅለያው አደረግሁ፤",
    "10": "ድንበሩን በዙሪያው አድርጌ፥  መወርወሪያዎቹንና መዝጊያዎቹን አኑሬ።",
    "11": "እስከዚህ ድረስ ድረሺ፥ አትለፊ  በዚህም ለትእቢተኛው ማእበልሽ ገደብ ይሁን አልሁ።",
    "12-13": "የምድርን ዳርቻ ይይዝ ዘንድ፥ ከእርስዋም በደለኞች ይናወጡ ዘንድ፥ በውኑ ከተወለድህ ጀምሮ ማለዳን አዝዘሃልን? ለወገግታም ስፍራውን አስታወቀኸዋልን?",
    "14": "ጭቃ ከማህተም በታች እንደሚለወጥ እንዲሁ እርስዋ ትለወጣለች፤ ነገርም ሁሉ እንደ ልብስ ተቀልሞአል።",
    "15": "ከበደለኞች ብርሃናቸው ተከልክሎአል፥  ከፍ ያለውም ክንድ ተሰብሮአል።",
    "16": "ወደ ባህር ምንጭስ ውስጥ ገብተሃልን?  በቀላዩስ መሰረት ውስጥ ተመላልሰሃልን?",
    "17": "የሞት በሮች ተገልጠውልሃልን?  የሞትንስ ጥላ ደጆች አይተሃልን?",
    "18": "ምድርንስ በስፋትዋ አስተውለሃታልን?  ሁሉን አውቀህ እንደ ሆነ ተናገር።",
    "19-20": "ወደ ዳርቻው ትነዳው ዘንድ፥ ወደ ቤቱም የሚያደርሰውን ጎዳና ታውቅ ዘንድ፥ የብርሃን መኖሪያ መንገድ የት ነው? የጨለማውስ ቦታ ወዴት አለ?",
    "21": "በዚያን ጊዜ ተወልደህ ነበርና፥  የእድሜህም ቁጥር ብዙ ነውና፤  በእውነት አንተ ሳታውቅ አትቀርም።",
    "22": "በውኑ ወደ በረዶው ቤተ መዛግብት ገብተሃልን?  የበረዶውንስ ቅንጣት ቤተ መዛግብት አይተሃልን?",
    "23": "ይኸውም ለመከራ ጊዜ ለሰልፍና ለጦርነት ቀን የጠበቅሁት ነው።",
    "24": "ብርሃንስ በምን መንገድ ይከፈላል?  የምስራቅስ ነፋስ በምድር ላይ እንዴት ይበተናል?",
    "25-26": "ባድማውንና ውድማውን እንዲያጠግብ፥",
    "27": "ሳሩንም እንዲያበቅል፥  ማንም በሌለባት ምድር ላይ፥  ሰውም በሌለባት ምድረ በዳ ላይ ዝናብን ያዘንብ ዘንድ፥  ለፈሳሹ ውሃ መንዶልዶያውን፥  ወይስ ለሚያንጎደጉድ መብረቅ መንገድን ያበጀ ማን ነው?",
    "28": "በውኑ ለዝናብ አባት አለውን?  ወይስ የጠልን ነጠብጣብ የወለደ ማን ነው?",
    "29": "በረዶስ ከማን ማህፀን ወጣ?  የሰማዩንስ አመዳይ ማን ወለደው?",
    "30": "ውሆች እንደ ድንጋይ ጠነከሩ፥  የቀላዩም ፊት ረግቶአል።",
    "31": "በውኑ የሰባቱን ከዋክብት ዘለላ ታስር ዘንድ፥  ወይስ ኦሪዮን የሚባለውን ኮከብ ትፈታ ዘንድ ትችላለህን?",
    "32": "ወይስ ማዛሮት የሚባሉትን ከዋክብት በጊዜያቸው ታወጣ ዘንድ፥  ወይስ ድብ የሚባለውን ኮከብ ከልጆቹ ጋር ትመራ ዘንድ ትችላለህን?",
    "33": "የሰማይን ስርአት ታውቃለህን?  በምድርስ ለይ እንዲሰለጥን ልታደርግ ትችላለህን?",
    "34": "የውሆች ብዛት ይሸፍንህ ዘንድ  ቃልህን ወደ ደመናት ታነሳ ዘንድ ትችላለህን?",
    "35": "መብረቆች ሄደው፦ እነሆ፥ እዚህ አለን ይሉህ ዘንድ  ልትልካቸው ትችላለህን?",
    "36": "በውስጡስ ጥበብን ያኖረ፥  ለሰውስ ልብ ማስተዋልን የሰጠ ማን ነው?",
    "37-38": "የሰማይን ደመና በጥበቡ ሊቆጥር የሚችል ማን ነው? ትቢያ በተበጠበጠ ጊዜ፥ ጓሎቹም በተጣበቁ ጊዜ፥ የሰማይን ረዋት ሊያዘነብል የሚችል ማን ነው?",
    "39-40": "በዋሾቻቸው ውስጥ ተጋድመው፥ በጫካም ውስጥ አድብተው ሳሉ፥ ለአንበሳይቱ አደን ታድናለህን? የልጆችዋንስ ነፍስ ታጠግብ ዘንድ ትችላለህን?",
    "41": "ልጆቹ ወደ እግዚአብሔር ሲጮሁ፥  የሚበሉትም አጥተው ሲቅበዘበዙ፥  ለቁራ መብልን የሚሰጠው ማን ነው?"
}