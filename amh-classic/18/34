{
    "1": "ኤሊሁም ደግሞ መለሰ፥ እንዲህም አለ፦",
    "2": "እናንተ ጥበበኞች፥ ቃሌን ስሙ፤ እናንተም አዋቂዎች፥ ወደ እኔ አድምጡ።",
    "3": "ትናጋ መብልን እንደሚቀምስ፥  ጆሮ ቃልን ትለያለችና።",
    "4": "ቅን የሆነውን ነገር እንምረጥ፤ መልካሙንም ነገር በመካከላችን እንወቅ።",
    "5": "ኢዮብ፦ እኔ ፃድቅ ነኝ፥ እግዚአብሔር ግን ፍርዴን አስወገደ፤",
    "6": "ምንም እውነተኛ ብሆን እንደ ውሸተኛ ተቆጠርሁ፤ ምንም ባልበድል ቁስሌ የማይፈወስ ነው ብሎአል።",
    "7-9": "ኢዮብም፦ በእግዚአብሔር መደሰት  ለሰው ምንም አይጠቅምም ብሎአልና  ከበደለኞች ጋር የሚተባበር፥ ክፉ ከሚያደርጉስ ጋር የሚሄድ፥ መሳለቅን እንደ ውሃ የሚጠጣት  እንደ ኢዮብ ያለ ሰው ማን ነው?",
    "10": "ስለዚህ እናንተ አእምሮ ያላችሁ ሰዎች፥ ስሙኝ  ክፋትን ያደርግ ዘንድ ከእግዚአብሔር፥  በደልንም ይሰራ ዘንድ ሁሉን ከሚችል አምላክ ይራቅ።",
    "11": "ለሰው ስራውን ይመልስለታል፥  ሰውም እንደ መንገዱ ያገኝ ዘንድ ያደርጋል።",
    "12": "በእውነት እግዚአብሔር ክፉ አይሰራም፥  ሁሉንም የሚችል አምላክ ፍርድን ጠማማ አያደርግም።",
    "13": "ምድርን አደራ የሰጠው ማን ነው?  አለምንስ ሁሉ በእርሱ ላይ ያኖረ ማን ነው?",
    "14": "እርሱ ልቡን ወደ ራሱ ቢመልስ፥  መንፈሱንና እስትንፋሱን ወደ ራሱ ቢሰበስብ፥",
    "15": "ስጋ ለባሽ ሁሉ በአንድነት ይጠፋል፥  ሰውም ወደ አፈር ይመለሳል።",
    "16": "አስተዋይ ብትሆን ይህን ስማ፤ የንግግሬንም ቃል አድምጥ።",
    "17": "በውኑ ፅድቅን የሚጠላ ይሰለጥናልን?  ፃድቅና ሃያል የሆነውስ በደለኛ ታደርገዋለህን?",
    "18": "ማንም ሰው ንጉሱን፦ በደለኛ ነህ፥ መኳንንቱንም፦ ክፉዎች ናችሁ ይላልን?",
    "19": "እነርሱ ሁሉ የእጁ ስራ ናቸውና  በአለቆች ፊት አያደላም፥  ባለጠጋውንም ሰው ከድሃው ይበልጥ አይመለከትም።",
    "20": "እነርሱ በመንፈቀ ሌሊት በድንገት ይሞታሉ፤ ህዝቡ ተንቀጥቅጦ ያልፋል፥ ሃያላንም ያለ እጅ ይነጠቃሉ።",
    "21": "አይኖቹ በሰው መንገድ ላይ ናቸው፥  እርምጃውንም ሁሉ ያያል።",
    "22": "ሃጢአትን የሚሰሩ ይሰወሩበት ዘንድ  ጨለማ ወይም የሞት ጥላ የለም።",
    "23": "ሰው በእግዚአብሔር ፊት ለመፈራረድ እንዲመጣ  ጊዜ አይወሰንለትም።",
    "24": "ታላላቆችን ያለ ምርመራ ይሰባብራል፥  በእነርሱም ፋንታ ሌሎችን ያቆማል።",
    "25": "ስራቸውን ያውቃል  እንዲደቅቁም በሌሊት ይገለባብጣቸዋል።",
    "26": "ሰዎች እያዩ እንደ ክፉዎች ይመታቸዋል፤",
    "27-28": "የድሃውን ልቅሶ ወደ እርሱ ያደርሱ ዘንድ፥ እርሱም የችግረኛውን ድምፅ ይሰማ ዘንድ፥ እርሱን ከመከተል ፈቀቅ ብለዋልና፥ ከመንገዱም ሁሉ አንዱን አልተመለከቱምና።",
    "29": "በህዝብ ወይም በሰው ዘንድ ቢሆን፥  እርሱ ቢያሳርፍ የሚፈርድ ማን ነው?  ፊቱንስ ቢሰውር የሚያየው ማን ነው?",
    "30": "ይህም ዝንጉ ሰው እንዳይነግስ፥  ህዝቡም የሚያጠምድ እንዳይኖር ነው።",
    "31": "እግዚአብሔርን፦ እኔ ሳልበድል ቅጣት ተቀበልሁ፤",
    "32": "የማላየውን ነገር አንተ አስተምረኝ፤ ሃጢአትንም ሰርቼ እንደ ሆነ፥ ደግሜ አልሰራም የሚለው ማን ነው?",
    "33": "በውኑ አንተ ጥለኸዋልና  ፍዳው አንተ እንደምትወድደው ይሆናልን?  አንተ ትመርጣለህ እንጂ እኔ አይደለሁም፤  ስለዚህ የምታውቀውን ተናገር።",
    "34": "የሚሰሙኝ ጥበበኞች ሁሉ፥  አስተዋዮችም እንዲህ ይሉኛል።",
    "35": "ኢዮብ ያለ እውቀት ተናግሮአል፥  ቃሉም በአእምሮ አይደለችም።",
    "36": "ኢዮብ እስከ ፍፃሜ ድረስ ምነው በተፈተነ ኖሮ!  እርሱ እንደ ክፉዎች መልሶአልና፤",
    "37": "በሃጢአቱም ላይ አመፅን ጨምሮአልና፥  በእኛም መካከል በእጁ ያጨበጭባልና፥  ቃልንም በእግዚአብሔር ላይ ያበዛልና።"
}