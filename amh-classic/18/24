{
    "1": "ሁሉን ከሚችል አምላክ ዘንድ ዘመናት አልተሰወረምና  እርሱን የሚያውቁ ለምን ወራቱን አያዩም?",
    "2": "የድንበሩን ምልክት የሚያፈርሱ አሉ፤ መንጋዎቹን በዝብዘው ያሰማራሉ።",
    "3": "የድሃ አድጎቹን አህያ ይነዳሉ፤ የመበለቲቱን በሬ ስለ መያዣ ይወስዳሉ።",
    "4": "ድሆቹን ከመንገዱ ያወጣሉ፤ የምድርም ችግረኞች ሁሉ ይሸሸጋሉ።",
    "5": "እነሆ፥ በምድረ በዳ እንዳሉ እንደ ሜዳ አህዮች፥  መብልን ፈልገው ወደ ስራቸው ይወጣሉ፤  ምድረ በዳውም ለልጆቻቸው መብልን ይሰጣቸዋል።",
    "6": "እነዚያ በእርሻ ውስጥ እህላቸውን ያጭዳሉ፤ የበደለኛውንም ወይን ይቃርማሉ።",
    "7": "ራቁታቸውን ያለ ልብስ ያድራሉ፥  በብርድ ጊዜ መጎናፀፊያ የላቸውም።",
    "8": "ከተራሮች በሚወርድ ዝናብ ይረጥባሉ፤ መጠጊያም አጥተው ቋጥኙን ያቅፋሉ።",
    "9": "ድሃ አደጉን ልጅ ከጡቱ የሚነጥሉ አሉ፤ ከችግረኛውም መያዣ ይወስዳሉ።",
    "10": "ያለ ልብስ ራቁታቸውን ይሄዳሉ፤ ተርበውም ነዶዎችን ይሸከማሉ፤",
    "11": "በእነዚህ ሰዎች አጥር ውስጥ ዘይት ያደርጋሉ፤ ወይንም ይጠምቃሉ፥ ነገር ግን ይጠማሉ።",
    "12": "ከከተማውና ከገዛ ቤቶቻቸው ይባረራሉ፤ የልጆችም ነፍስ ለእርዳታ ትጮሃለች፤ እግዚአብሔር ግን ስንፍናቸውን አይመለከትም።",
    "13": "እነዚህ በብርሃን ላይ የሚያምፁ ናቸው፤ መንገዱን አያውቁም፥ በጎዳናውም አይፀኑም።",
    "14": "ነፍሰ ገዳዩም ሳይነጋ ማልዶ ይነሳል፤ ችግረኞችንና ድሆችን ይገድላል፤ በሌሊትም እንደ ሌባ ነው።",
    "15": "የአመንዝራም አይን ድግዝግዝታን ይጠብቃል።  የማንም አይን አያየኝም ይላል፥  ፊቱንም ይሸፍናል።",
    "16": "ቤቶቹን በጨለማ ይነድላሉ  በቀን ይሸሸጋሉ፤  ብርሃንም አያውቁም።",
    "17": "የጥዋት ብርሃን ለእነርሱ ሁሉ እንደ ሞት ጥላ ነው፤ የሞትን ጥላ ድንጋጤ ያውቃሉና።",
    "18": "እነርሱ በውሃ ፊት ላይ በርረው ያልፋሉ፤ እድል ፈንታቸውም በምድር ላይ የተረገመች ናት፤ ወደ ወይኑ ቦታ መንገድ አይዞሩም።",
    "19": "ድርቅና ሙቀት የአመዳዩን ውሃ ያጠፋሉ፤ እንዲሁ ሲኦል በደለኞችን ታጠፋለች።",
    "20": "ማህፀን ትረሳዋለች፤ ትልም በደስታ ይጠባዋል፤ ዳግመኛም አይታሰብም፤ ክፋትም እንደ ዛፍ ይሰበራል።",
    "21": "የማትወልደውን መካኒቱን ይበድላታል፤ ለመበለቲቱም በጎነት አያደርግም።",
    "22": "ነገር ግን በሃይሉ ሃያላንን ይስባል፤ እርሱም በተነሳ ጊዜ ሰው በህይወቱ አይታመንም።",
    "23": "እግዚአብሔር በደህና አኑሮአቸዋል፥  በዚያም ይታመናሉ፤  አይኖቹ ግን በመንገዳቸው ላይ ናቸው።",
    "24": "ጥቂት ጊዜ ከፍ ከፍ ይላሉ፤ ይሄዳሉ፥ ይጠወልጋሉም፤ እንደ ሌሎች ሁሉ ይከማቻሉ፤ እንደ እሸትም ራስ ይቆረጣሉ።",
    "25": "እንዲህስ ባይሆን ሃሰተኛ የሚያደርገኝ፥  ነገሬንስ እንደ ምናምን የሚያደርገው ማን ነው?"
}