{
    "1": "ኢዮብም ምሳሌውን ይመስል ዘንድ ደገመ፥ እንዲህም አለ፦",
    "2": "እግዚአብሔር ይጠብቀኝ እንደ ነበረው ጊዜ፥  እንደ ፊተኛው ወራት ምነው በሆንሁ!",
    "3": "በራሴ ላይ መብራቱ በበራ ጊዜ፥  እኔም ጨለማውን አልፌ በብርሃኑ በሄድሁ ጊዜ፥",
    "4": "በሙሉ ሰውነቴ እንደ ነበርሁ ጊዜ፥  እግዚአብሔር ድንኳኔን በጋረደ ጊዜ፥",
    "5": "ሁሉን የሚችል አምላክ ከእኔ ጋር ገና ሳለ፥  ልጆቼም በዙሪያዬ ሳሉ፥",
    "6": "መንገዴ በቅቤ ይታጠብ በነበረ ጊዜ፥  ድንጋዩ የዘይት ፈሳሽ ያፈስስልኝ በነበረ ጊዜ።",
    "7": "ወደ ከተማይቱ በር በወጣሁ ጊዜ፥  በአደባባዩም ወንበሬን ባኖርሁ ጊዜ፥",
    "8": "ጎበዛዝት እኔን አይተው ተሸሸጉ፥  ሽማግሌዎችም ተነስተው ቆሙ።",
    "9": "አለቆቹ ከመናገር ዝም አሉ፥  እጃቸውንም በአፋቸው ላይ ጫኑ።",
    "10": "የታላላቆቹም ድምፅ አረመመ፤ ምላሳቸውም በትናጋቸው ተጣጋ።",
    "11": "የሰማችኝ ጆሮ አሞገሰችኝ፥  ያየችኝም አይን መሰከረችልኝ፤",
    "12": "የሚጮኸውን ችግረኛ፥  ድሃ አደጉንና ረጂ የሌለውን አድኜ ነበርሁና።",
    "13": "ለጥፋት የቀረበው በረከት በላዬ መጣ፤ የባልቴቲቱንም ልብ እልል አሰኘሁ።",
    "14": "ፅድቅን ለበስሁ እርስዋም ለበሰችኝ፤ ፍርዴም እንደ መጎናፀፊያና እንደ ኩፋር ነበረ።",
    "15": "ለእውር አይን፥  ለአንካሳ እግር ነበርሁ።",
    "16": "ለድሃው አባት ነበርሁ፤ የማላውቀውንም ሰው ሙግት መረመርሁ።",
    "17": "የሃጢአተኛውን መንጋጋ ሰበርሁ፥  የነጠቀውንም ከጥርሱ ውስጥ አስጣልሁ።",
    "18": "እኔም አልሁ፦ በልጆቼ መካከል እሞታለሁ፥ እድሜዬንም እንደ አሸዋ አበዛለሁ፤",
    "19": "ስሬ በውሃ ላይ ተዘርግቶአል፥  ጠልም በቅርንጫፌ ላይ ያድራል፤",
    "20": "ክብሬ በእኔ ዘንድ ታድሶአል፥  ቀስቴም በእጄ ውስጥ ለምልሞአል።",
    "21": "ሰዎች እኔን ሰምተው በትእግስት ተጠባበቁ፥  ምክሬንም ለማዳመጥ ዝም አሉ።",
    "22": "ከቃሌ በኋላ አንዳች አልመለሱም፤ ንግግሬም በእነርሱ ላይ ተንጠባጠበ።",
    "23": "ዝናብን እንደሚጠብቁ በትእግስት ጠበቁኝ፤ የጥቢን ዝናብ እንደሚሹ አፋቸውን ከፈቱ።",
    "24": "እነርሱ ባልታመኑ ጊዜ ሳቅሁላቸው፤ የፊቴንም ብርሃን አላወረዱም።",
    "25": "መንገዳቸውን መረጥሁ፤ እንደ አለቃ ሆኜ ተቀመጥሁ፤ ንጉስ በሰራዊቱ መካከል እንደሚኖር፥ ህዘነተኞችን እንደሚያፅናና ኖርሁ።"
}