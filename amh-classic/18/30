{
    "1": "አሁን ግን በእድሜ ከእኔ የሚያንሱ፥  አባቶቻቸውን ከመንጋዬ ውሾች ጋር ለማኖር የናቅኋቸው፥  በእኔ ላይ ተሳለቁብኝ።",
    "2": "ሙሉ ሰው መሆናቸው ጠፍቶባቸው ነበርና  የእጃቸው ብርታት ለእኔ ምን ይጠቅማል?",
    "3": "በራብና በቀጠና የመነመኑ ናቸው፤ የመፍረስና የመፈታት ጨለማ ወዳለበት  ወደ ምድረ በዳ ይሸሻሉ።",
    "4": "በቁጥቋጦ አጠገብ ያለውን  ጨው ጨው የሚለውን አትክልት ይለቅማሉ፤  የክትክታ ስር ደግሞ መብላቸው ነው።",
    "5": "ከሰዎች ተለይተው ተሰደዱ፤ በሌባ ላይ እንደሚጮህ ይጮሁባቸዋል።",
    "6": "በሸለቆ ፈረፈርና በምድር ጉድጓድ  በድንጋይም ዋሻ ውስጥ ይኖራሉ።",
    "7": "በቁጥቋጦ መካከል ይጮሃሉ፤ ከሳማ በታች ተሰብስበዋል።",
    "8": "የሰነፎችና የነውረኞች ልጆች ናቸው፤ ከምድርም በግርፋት የተባረሩ ናቸው።",
    "9": "አሁንም እኔ መዝፈኛና መተረቻ ሆንኋቸው።",
    "10": "ተፀየፉኝ፥ ከእኔም ራቁ፤ አክታቸውንም በፊቴ መትፋትን አልተዉም።",
    "11": "የቀስቴን አውታር አላልቶብኛል፥ አዋርዶኝማል፤ እነርሱም በፊቴ ልጓማቸውን ፈትተዋል።",
    "12": "በቀኜ በኩል ዱርዬዎች ተነስተዋል፥  እግሬንም ይገለብጣሉ፤  የጥፋታቸውን መንገድ በእኔ ላይ ይጎድባሉ።",
    "13": "ጎዳናዬን ያበላሻሉ፤ ረዳት የሌላቸው ሰዎች መከራዬን ያበዛሉ።",
    "14": "በሰፊ ፍራሽ እንደሚመጡ ይመጡብኛል፤ በባድማ ውስጥ ይንከባለሉብኛል።",
    "15": "ድንጋጤ በላዬ ተመለሰችብኝ፥  ክብሬንም እንደ ነፋስ ያሳድዱአታል፤  ደህንነቴም እንደ ደመና አልፋለች።",
    "16": "አሁንም ነፍሴ በውስጤ ፈሰሰች፤ የመከራም ዘመን ያዘችኝ።",
    "17": "በሌሊት አጥንቴ በደዌ ተነደለች፥  ጅማቶቼም አያርፉም።",
    "18": "ከታላቁ ደዌ ሃይል የተነሳ ልብሴ ተበላሸች  እንደ ቀሚስ ክሳድ አነቀችኝ።",
    "19": "እርሱ በጭቃ ውስጥ ጣለኝ፥  አፈርና አመድም መሰልሁ።",
    "20": "ወደ አንተ ጮህሁ፥ አልመለስህልኝም  ተነሳሁ፥ አልተመለከትኸኝም።",
    "21": "ተመልሰህ ጨካኝ ሆንህብኝ፤ በእጅህም ብረታት አስጨነቅኸኝ።",
    "22": "በነፋስ አነሳኸኝ፥ በላዩም አስቀመጥኸኝ፤ በአውሎ ነፋስ አቀለጥኸኝ።",
    "23": "ለሞት ህያዋንም ሁሉ ለሚሰበሰቡበት ቤት አሳልፈህ እንደምትሰጠኝ አውቄአለሁና።",
    "24": "ነገር ግን ሰው በወደቀ ጊዜ እጁን አይዘረጋምን?  በጥፋቱስ ጊዜ አይጮህምን?",
    "25": "ጭንቅ ቀን ላገኘው ሰው አላለቀስሁምን?  ለችግረኛስ ነፍሴ አላዘነችምን?",
    "26": "ነገር ግን በጎነትን በተጠባበቅሁ ጊዜ ክፉ ነገር መጣችብኝ፤ ብርሃንን በትእግስት ጠበቅሁ፥ ጨለማም መጣ።",
    "27": "አንጀቴ ፈላች፥ አላረፈችም  የመከራም ዘመን መጣችብኝ።",
    "28": "ያለ ፀሃይ በትካዜ ሄድሁ፤ በጉባኤም መካከል ቆሜ ጮህሁ።",
    "29": "ለቀበሮ ወንድም፥  ለሰጎንም ባልንጀራ ሆንሁ።",
    "30": "ቁርበቴ ጠቆረ፥ ከእኔም ተለይቶ እርግፍግፍ አለ፤ አጥንቴም ከትኩሳት የተነሳ ተቃጠለች።",
    "31": "ስለዚህ መሰንቆዬ ለህዘን፥  እምቢልታዬም ለሚያለቅሱ ቃል ሆነ።"
}