{
    "1": "እነሆ፥ ተስፋው ከንቱ ነው፤ ያየው ሁሉ ስንኳ በፊቱ ይዋረዳል።",
    "2": "ያንቀሳቅሰውም ዘንድ የሚደፍር የለም፤ እንግዲህ በፊቴ መቆም የሚችል ማን ነው?",
    "3": "እመልስለትስ ዘንድ መጀመሪያ የሰጠኝ ማን ነው?  ከሰማይ ሁሉ በታች ያለው ገንዘቤ ነው።",
    "4": "ስለ አካላቱና ስለ ብርቱ ሃይሉ፥  ስለ መልካም ሰውነቱ ዝም አልልም።",
    "5": "የውጪ ልብሱን ማን ይገፋል?  በጥንድ መንጋጋውስ ውስጥ ማን ይገባል?",
    "6": "የፊቱንስ ደጆች የሚከፍት ማን ነው?  በጥርሶቹ ዙሪያ ግርማ አለ።",
    "7": "ቅርፊቶቹ ጠንካራ ስለ ሆኑ እርሱ ትእቢተኛ ነው፤ በጠባብ ማተሚያ እንደ ታተሙ ናቸው።",
    "8": "እርስ በርሳቸው የተቀራረቡ ናቸውና  ነፋስ በመካከላቸው መግባት አይችልም።",
    "9": "እርስ በርሳቸው የተገጣጠሙ ናቸው፤ እስከማይለያዩም ድረስ ተያይዘዋል።",
    "10": "እንጥሽታው ብልጭታ ያወጣል፥  አይኖቹም እንደ ወገግታ ናቸው።",
    "11": "ከአፉ ፋናዎች ይወጣሉ፥  የእሳትም ፍንጣሪ ይረጫል።",
    "12": "እንደ ፈላ ድስትና እንደሚቃጠል ሸምበቆ  ከአንፍንጫው ጢስ ይወጣል።",
    "13": "እስትንፋሱ ከሰልን ታቃጥላለች፥  ነበልባልም ከአፉ ይወጣል።",
    "14": "በአንገቱ ሃይል ታድራለች፤ ግርማ በፊቱ ይዘፍናል።",
    "15": "የስጋውም ቅርፊት የተጣበቀ ነው፤ እስከማይንቀሳቀሱም ድረስ በእርሱ ላይ ፀንተዋል።",
    "16": "ልቡ እንደ ድንጋይ የደነደነ ነው፤ እንደ ወፍጮ ድንጋይ የፀና ነው።",
    "17": "በተነሳ ጊዜ ሃያላን ይፈራሉ፤ ከድንጋጤም የተነሳ ያብዳሉ።",
    "18": "ሰይፍና ጦር፥ ፍላፃና መውጊያም ቢያገኙት አያሸንፉትም።",
    "19": "ብረትን እንደ ገለባ፥  ናስንም እንደ ነቀዘ እንጨት ይቆጥራቸዋል።",
    "20": "ፍላፃ ሊያባርረው አይችልም፤ የወንጭፍም ድንጋዮች እንደ ገለባ ይሆኑለታል።",
    "21": "በሎታውን እንደ ገለባ ይቆጥረዋል፤ ሰላጢኑም ሲሰበቅ ይስቃል።",
    "22": "ታቹ እንደ ስለታም ገል ነው፤ እንደ መዳመጫም በጭቃ ላይ ያልፋል።",
    "23": "ቀላዩን እንደ ድስት ያፈላዋል፤ ባህሩንም እንደ ሽቱ ምንቸት ያደርገዋል።",
    "24": "በስተ ኋላው ብሩህ መንገድን ያበራል፤ ቀላዩም ሽበት ይመስላል።",
    "25": "ያለ ፍርሃት የተፈጠረ፥  እንደ እርሱ ያለ በምድር ላይ የለም።",
    "26": "ከፍ ያለውን ሁሉ ይመለከታል፤ በትእቢተኞችም ሁሉ ላይ ንጉስ ነው።"
}