{
    "1": "ኢዮብም መለሰ እንዲህም አለ፦",
    "2": "ሃይል የሌለውን ምንኛ ረዳኸው!  ብርታት የሌለውን ክንድ ምንኛ አዳንኸው!",
    "3": "ጥበብስ የሌለውን ምንኛ መከርኸው!  ብዙ እውቀትንስ ምንኛ ገለጥህለት!",
    "4": "ይህንስ ቃል በማን እርዳታ ተናገርህ?  የማንስ መንፈስ ከአንተ ዘንድ ወጣ?",
    "5": "ሙታን ሰዎች ከውሆች በታች፥  በውሆችም ውስጥ ከሚኖሩ በታች ይንቀጠቀጣሉ።",
    "6": "ሲኦል በፊቱ ራቁትዋን ናት፥  ለጥፋትም መጋረጃ የለውም።",
    "7": "ሰሜንን በባዶ ስፍራ ላይ ይዘረጋል፥  ምድሪቱንም በታችዋ አንዳች አልባ ያንጠለጥላል።",
    "8": "ውሆችን በደመናዎቹ ውስጥ ያስራል፥  ደመናይቱም ከታች አልተቀደደችም።",
    "9": "የዙፋኑን ፊት ይከድናል፥  ደመናውንም ይዘረጋበታል።",
    "10": "ብርሃንና ጨለማ እስከሚለያዩበት ዳርቻ ድረስ፥  በውሆች ፊት ላይ ድንበርን አደረገ።",
    "11": "የሰማይ አእማድ ይንቀጠቀጣሉ፥  ከተግሳፁም የተነሳ ይደነግጣሉ።",
    "12": "በሃይሉ ባህርን ፀጥ ያደርጋል፥  በማስተዋሉም ረአብን ይመታል።",
    "13": "በመንፈሱ ሰማያት ውበትን አገኙ፥  እጁም በራሪይቱን እባብ ወጋች።",
    "14": "እነሆ፥ ይህ የመንገዱ ዳርቻ ብቻ ነው፤ ይህም የሰማነው ነገር ምንኛ ጥቂት ነው! የሃይሉንስ ነጎድጓድ ያስተውል ዘንድ ማን ይችላል?"
}