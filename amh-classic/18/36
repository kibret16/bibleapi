{
    "1": "ኤሊሁም ደግሞ መለሰ እንዲህም አለ፦",
    "2": "ገና ስለ እግዚአብሔር የሚነገር አለኝና  ጥቂት ቆየኝ፥ እኔም አስታውቅሃለሁ።",
    "3": "እውቀቴን ከሩቅ አመጣለሁ፥ ፈጣሪዬንም፦ ፃድቅ ነው እላለሁ።",
    "4": "ቃሌ በእውነት ያለ ሃሰት ነው፤ በእውቀትም ፍፁም የሆነ ከአንተ ጋር አለ።",
    "5": "እነሆ፥ እግዚአብሔር ሃያል ነው፥ ማንንም አይንቅም  እርሱም በማስተዋል ብርታት ሃያል ነው።",
    "6": "እርሱ የበደለኞችን ህይወት አያድንም፤ ለችግረኞች ግን ፍርዱን ይሰጣል።",
    "7": "አይኑን ከፃድቃን ላይ አያርቅም፤ ለዘላለምም ከነገስታት ጋር በዙፋን ላይ ያስቀምጣቸዋል፥ እነርሱም ከፍ ከፍ ይላሉ።",
    "8": "በሰንሰለት ቢታሰሩ፥  ወይም በችግር ገመድ ቢጠመዱ፥",
    "9": "ስራቸውንና መተላለፋቸውን  በትእቢትም እንዳደረጉ ይናገራቸዋል።",
    "10": "ጆሮአቸውን ለተግሳፅ ይከፍተዋል፥  ከሃጢአትም ይመለሱ ዘንድ ያዝዛቸዋል።",
    "11": "ቢሰሙ ቢያገለግሉትም፥  እድሜአቸውን በልማት፥  ዘመናቸውንም በተድላ ይፈፅማሉ።",
    "12": "ባይሰሙ ግን በሰይፍ ይጠፋሉ፥  ያለ እውቀትም ይሞታሉ።",
    "13": "ዝንጉዎች ግን ቁጣን ያዘጋጃሉ፤ እርሱም ባሰራቸው ጊዜ አይጮሁም።",
    "14": "በህፃንነታቸው ሳሉ ይሞታሉ፥  ህይወታቸውም በሰዶማውያን መካከል ይጠፋል።",
    "15": "የተቸገረውን በችግሩ ያድነዋል፤ በመከራም ጆሮአቸውን ይገልጣል።",
    "16": "እንዲሁም አንተን ከመከራ  ችግር ወደሌለበት ወደ ሰፊ ስፍራ በወሰደህ ነበር፥  በማእድህ ላይ የተዘጋጀውም ስብ በሞላበት ነበር።",
    "17": "አንተ ግን በበደለኞች ፍርድ የተሞላህ ነህ፤ ስለዚህ ፍርድና ብይን ይይዝሃል።",
    "18": "ቁጣ ለስድብ አያታልልህ  የማማለጃም ብዛት ፈቀቅ አያድርግህ።",
    "19": "ባለጠግነትህ የሃይልህም ብርታት ሁሉ  ያለ ችግር እንድትሆን ሊረዳህ ይችላልን?",
    "20": "ወገኖች ከስፍራቸው የሚወጡበትን ሌሊት አትመኝ።",
    "21": "ከመከራ ይልቅ ይህን መርጠሃልና  ሃጢአትን እንዳትመለከት ተጠንቀቅ።",
    "22": "እነሆ፥ እግዚአብሔር በሃይሉ ከፍ ያለውን ነገር ያደርጋል፤ እንደ እርሱስ ያለ አስተማሪ ማን ነው?",
    "23": "መንገዱን ማን አዘዘለት?  ወይስ፦ ሃጢአትን ሰርተሃል የሚለው ማን ነው?",
    "24": "ሰዎች የዘመሩትን ስራውን ታከብር ዘንድ አስብ።",
    "25": "ሰዎች ሁሉ ተመልክተውታል  ሰውም ከሩቅ ያየዋል።",
    "26": "እነሆ፥ እግዚአብሔር ታላቅ ነው፥ እኛም አናውቀውም።  የዘመኑም ቁጥር አይመረመርም።",
    "27": "የውሃውን ነጠብጣብ ወደ ላይ ይስባል፥  ዝናብም ከጉም ይንጠባጠባል፤",
    "28": "ደመናት ያዘንባሉ፥  በሰዎችም ላይ በብዙ ያንጠባጥባሉ።",
    "29": "የደመናውንም መዘርጋት፥  የማደሪያውንም ነጎድጓድ የሚያስተውል ማን ነው?",
    "30": "እነሆ፥ በዙሪያው ብርሃኑን ይዘረጋል፤ የባህሩንም ጥልቀት ይከድናል።",
    "31": "በእነዚህ በአህዛብ ላይ ይፈርዳል፤ ብዙም ምግብ ይሰጣል።",
    "32": "እጆቹን በብርሃን ይሰውራል፥  በጠላቱም ላይ ይወጣ ዘንድ ያዝዘዋል፤",
    "33": "የነጎድጓድ ድምፅ ስለ እርሱ ይናገራል፤ እንስሶችም ደግሞ ስለሚመጣው ውሽንፍር ይጮሃሉ።"
}