{
    "1": "ኢዮብም ራሱን ፃድቅ አድርጎ ነበርና እነዚያ ሶስቱ ሰዎች መመለስን ተዉ።",
    "2": "ከራም ወገን የሆነ የቡዛዊው የባርክኤል ልጅ የኤሊሁ ቁጣ ነደደ፤ ከእግዚአብሔር ይልቅ ራሱን ፃድቅ አድርጎ ነበርና ኢዮብን ተቆጣው።",
    "3": "ደግሞም በኢዮብ ፈረዱበት እንጂ የሚገባ መልስ ስላላገኙ በሶስቱ ባልንጀሮቹ ላይ ተቆጣ።",
    "4": "ኤሊሁ ግን ከእርሱ ይልቅ ሽማግሌዎች ነበሩና ከኢዮብ ጋር መናገርን ጠብቆ ነበር።",
    "5": "ኤሊሁም በነዚህ በሶስቱ ሰዎች አፍ መልስ እንደሌለ ባየ ጊዜ ቁጣው ነደደ።",
    "6": "የቡዛዊውም የባርክኤል ልጅ ኤሊሁ ተናገረ፤ እንዲህም አለ፦ እኔ በእድሜ ታናሽ ነኝ፥ እናንተ ግን ሽማግሌዎች ናችሁ፤ ስለዚህም ሰጋሁ፤ እውቀቴን እገልጥላችሁ ዘንድ ፈራሁ።",
    "7": "እንደዚህም አልሁ፦ አመታት በተናገሩ ነበር፥ የአመታትም ብዛት ጥበብን ባስተማረች ነበር።",
    "8": "ነገር ግን በሰው ውስጥ መንፈስ አለ፥  ሁሉንም የሚችል የአምላክ እስትንፋስ ማስተዋልን ይሰጣል።",
    "9": "በእድሜ ያረጁ ጠቢባን አይደሉም፥  ሽማግሌዎችም ፍርድን አያስተውሉም።",
    "10": "ስለዚህም፦ ስሙኝ  እኔ ደግሞ እውቀቴን እገልጥላችኋለሁ አልሁ።",
    "11": "እነሆ፥ ቃላችሁን በትእግስት ጠበቅሁ፤ የምትናገሩትን ነገር እስክትመረምሩ ድረስ፤ ብልሃታችሁን አዳመጥሁ።",
    "12": "እንዲሁም ልብ አደረግሁ፤ እነሆም፥ በእናንተ መካከል ኢዮብን ያስረዳ፥ ወይም ለቃሉ የመለሰ የለም።",
    "13": "እናንተም፦ ጥበብን አግኝተናል፤ እግዚአብሔር ነው እንጂ ሰው አያሸንፈውም እንዳትሉ ተጠንቀቁ።",
    "14": "እርሱ ግን ቃሉን በእኔ ላይ አልተናገረም፤ እኔም በንግግራችሁ አልመልስለትም።",
    "15": "እነርሱ ደነገጡ፥ ዳግመኛም አልመለሱም፤ የሚናገሩትንም አጡ።",
    "16": "እነርሱ አልተናገሩምና፥  ቆመው ዳግመኛ አልመለሱምና እኔ በትእግስት እጠብቃለሁን?",
    "17": "እኔ ደግሞ ፈንታዬን እመልሳለሁ፥  እውቀቴንም እገልጣለሁ፤",
    "18": "እኔ ቃል ተሞልቻለሁና፥  በውስጤም ያለ መንፈስ አስገድዶኛልና።",
    "19": "በተሃ ጠጅ እንደ ተሞላና ሊቀደድ እንደ ቀረበ አቁማዳ፥  ሊፈነዳ እንደማይችል እንደ ወይን ጠጅ  አቁማዳ፥ እነሆ፥ አንጀቴ ሆነ።",
    "20": "ጥቂት እንድተነፍስ እናገራለሁ፤ ከንፈሬን ገልጬ እመልሳለሁ።",
    "21": "ለሰው ፊት ግን አላደላም፤ ሰውንም አላቆላምጥም።",
    "22": "በማቆላመጥ እናገር ዘንድ አላውቅምና  ያለዚያስ ፈጣሪዬ ፈጥኖ ከህይወቴ ይለየኝ ነበር።"
}