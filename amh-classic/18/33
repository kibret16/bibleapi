{
    "1": "ነገር ግን፥ ኢዮብ ሆይ፥ ንግግሬን እንድትሰማ፥  ቃሌንም ሁሉ እንድታደምጥ እለምንሃለሁ።",
    "2": "እነሆ፥ አፌን ከፍቻለሁ፥  አንደበቴም በትናጋዬ ተናግሮአል።",
    "3": "ቃሌ የልቤን ቅንነት ያወጣል፤ ከንፈሮቼም የሚያውቁትን በቅንነት ይናገራሉ።",
    "4": "የእግዚአብሔር መንፈስ ፈጠረኝ፥  ሁሉንም የሚችል የአምላክ እስትንፋስ ህይወት ሰጠኝ።",
    "5": "ይቻልህ እንደ ሆነ መልስልኝ  ቃልህንም አዘጋጅተህ በፊቴ ቁም።",
    "6": "እነሆ፥ በእግዚአብሔር ፊት እኔ እንደ አንተ ነኝ  እኔ ደግሞ ከጭቃ የተፈጠርሁ ነኝ።",
    "7": "እነሆ፥ ግርማዬ አታስፈራህም  እጄም አትከብድብህም።",
    "8": "በጆሮዬ ተናግረሃል፥  የቃልህንም ድምፅ ሰምቻለሁ፥ እንዲህም ብለሃል።",
    "9": "እኔ ያለ መተላለፍ ንፁህ ነኝ፤ ያለ ነውር ነኝ፥ ሃጢአትም የለብኝም፤",
    "10": "እነሆ፥ ምክንያት አግኝቶብኛል፥  እንደ ጠላቱም ቆጥሮኛል፤",
    "11": "እግሬን በግንድ አጣበቀ፥  መንገዴንም ሁሉ ተመለከተ።",
    "12": "እነሆ፥ አንተ በዚህ ፃድቅ አይደለህም፤ እግዚአብሔር ከሰው ይበልጣል ብዬ እመልስልሃለሁ።",
    "13": "አንተ፦ ለቃሌ ሁሉ አይመልስልኝም ብለህ፥ ስለ ምን ከእርሱ ጋር ትከራከራለህ?",
    "14": "እግዚአብሔር በአንድ መንገድ በሌላም ይናገራል፤ ሰው ግን አያስተውለውም።",
    "15": "በህልም፥ በሌሊት ራእይ፥  አፍላ እንቅልፍ በሰዎች ላይ ሲወድቅ፥  በአልጋ ላይ ተኝተው ሳሉ፥",
    "16": "በዚያን ጊዜ የሰዎችን ጆሮ ይከፍታል፥  በተግሳፁም ያስደነግጣቸዋል፥",
    "17": "ሰውን ከክፉ ስራው ይመልሰው ዘንድ  ከሰውም ትእቢትን ይሰውር ዘንድ፤",
    "18": "ነፍሱን ከጉድጓድ፥  በሰይፍም እንዳይጠፋ ህይወቱን ይጠብቃል።",
    "19": "ደግሞ በአልጋ ላይ በደዌ ይገስፀዋል፥  አጥንቱንም ሁሉ ያደነዝዛል።",
    "20": "ህይወቱም እንጀራን፥  ነፍሱም ጣፋጭ መብልን ትጠላለች።",
    "21": "ስጋው እስከማይታይ ድረስ ይሰለስላል፤ ተሸፍኖ የነበረውም አጥንት ይገለጣል።",
    "22": "ነፍሱ ወደ ጉድጓዱ፥  ህይወቱም ወደሚገድሉአት ቀርባለች።",
    "23": "የቀናውን መንገድ ለሰው ያስታውቀው ዘንድ፥  ከሺህ አንድ ሆኖ የሚተረጉም መልአክ ቢገኝለት፥",
    "24": "እየራራለት፦ ቤዛ አግኝቻለሁና  ወደ ጉድጓድ እንዳይወርድ አድነው ቢለው፥",
    "25": "ስጋው እንደ ህፃን ስጋ ይለመልማል  ወደ ጉብዝናውም ዘመን ይመለሳል።",
    "26": "ወደ እግዚአብሔር ይፀልያል፥  እርሱም ሞገስን ይሰጠዋል  ፊቱንም በደስታ ያሳየዋል፤  ለሰውም ፅድቁን ይመልስለታል።",
    "27": "እርሱም በሰው ፊት እየዘመረ፦ እኔ በድያለሁ፥ ቅኑንም አጣምሜአለሁ፤ የሚገባኝንም ብድራት አልተቀበልሁም፤",
    "28": "ነፍሴ ወደ ጉድጓድ እንዳትወርድ አድኖአታል፥  ህይወቴም ብርሃንን ታያለች ይላል።",
    "29": "እግዚአብሔር ይህን ሁሉ  ሁለት ጊዜና ሶስት ጊዜ ከሰው ጋር ያደርጋል፤",
    "30": "ይህም ነፍሱን ከጉድጓድ ይመልስ ዘንድ፥  በህያዋንም ብርሃን ያበራ ዘንድ ነው።",
    "31": "ኢዮብ ሆይ፥ አድምጥ፥ እኔንም ስማ፤ ዝም በል፥ እኔም እናገራለሁ።",
    "32": "ነገር ቢኖርህ መልስልኝ  ትፀድቅ ዘንድ እወድዳለሁና ተናገር።",
    "33": "ያለዚያም እኔን ስማ፤ ዝም በል፥ እኔም ጥበብን አስተምርሃለሁ።"
}