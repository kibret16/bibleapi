{
    "1": "እግዚአብሔርም መለሰ ኢዮብንም እንዲህ አለው፦",
    "2": "በውኑ የሚከራከር ሰው ሁሉን ከሚችል አምላክ ጋር ይከራከራልን?  ከእግዚአብሔር ጋር የሚዋቀስ እርሱ ይመልስለት።",
    "3": "ኢዮብም መለሰ እግዚአብሔርንም እንዲህ አለው፦",
    "4": "እነሆ፥ እኔ ወራዳ ሰው ነኝ፤ የምመልስልህ ምንድር ነው?  እጄን በአፌ ላይ እጭናለሁ።",
    "5": "አንድ ጊዜ ተናገርሁ፥ አልመልስምም፤ ሁለተኛ ጊዜም፥ ከእንግዲህ ወዲህ አልናገርም።",
    "6": "እግዚአብሔርም በአውሎ ነፋስ ውስጥ ሆኖ ለኢዮብ መለሰ እንዲህም አለ፦",
    "7": "እንግዲህ እንደ ወንድ ወገብህን ታጠቅ፤ እጠይቅሃለሁ፥ አንተም ተናገረኝ።",
    "8": "በውኑ ፍርዴን ታፈርሳለህን?  አንተስ ፃድቅ ትሆን ዘንድ በእኔ ትፈርዳለህን?",
    "9": "እንደ እግዚአብሔር ክንድ ያለ ክንድ አለህን?  ወይስ እንደ እርሱ ባለ ድምፅ ታንጎደጉዳለህን?",
    "10": "በታላቅነትና በልእልና ተላበስ፤ በክብርና በግርማም ተጎናፀፍ።",
    "11": "የቁጣህን ፈሳሽ አፍስስ፤ ትእቢተኛውንም ሁሉ ተመልክተህ አዋርደው።",
    "12": "ትእቢተኛውንም ሁሉ ተመልከት፥ ዝቅ ዝቅም አድርገው፤ በደለኞችንም ወዲያውኑ እርገጣቸው።",
    "13": "በአፈር ውስጥ በአንድነት ሰውራቸው፤ በተሸሸገም ስፍራ ፊታቸውን ሸፍን።",
    "14": "በዚያን ጊዜም ቀኝ እጅህ ታድንህ ዘንድ እንድትችል  እኔ ደግሞ እመሰክርልሃለሁ።",
    "15": "ከአንተ ጋር የሰራሁትን ጉማሬ፥ እስኪ፥ ተመልከት፤ እንደ በሬ ሳር ይበላል።",
    "16": "እነሆ፥ ብርታቱ በወገቡ ውስጥ ነው፤ ሃይሉም በሆዱ ጅማት ውስጥ ነው።",
    "17": "ጅራቱን እንደ ጥድ ዛፍ ያወዛውዛል፤ የወርቹ ጅማት የተጎነጎነ ነው።",
    "18": "አጥንቱ እንደ ናስ አገዳ ነው፤ አካላቱ እንደ ብረት ዘንጎች ናቸው።",
    "19": "እርሱ የእግዚአብሔር ፍጥረት አውራ ነው፤ ሰሪውም ሰይፉን ሰጠው።",
    "20": "የሜዳ እንስሶች ሁሉ የሚጫወቱበት ተራራ  ምግብን ያበቅልለታል።",
    "21": "ጥላ ካለው ዛፍ በታች፥  በደንገልና በረግረግ ውስጥ ይተኛል።",
    "22": "ጥላ ያለው ዛፍ በጥላው ይሰውረዋል፤ የወንዝ አሃያ ዛፎች ይከብቡታል።",
    "23": "እነሆ፥ ወንዙ ቢጎርፍ አይደነግጥም፤ ዮርዳኖስም እስከ አፉ ድረስ ቢፈስስ እርሱ ይተማመናል።",
    "24": "አይኖቹ እያዩ ይያዛልን?  አፍንጫውስ በወጥመድ ይበሳልን?",
    "25": "በውኑ አዞውን በመቃጥን ታወጣለህን?  ምላሱንስ በገመድ ታስረዋለህን?",
    "26": "ወይስ ስናጋ በአፍንጫው ታደርጋለህን?  ወይስ በችንካር ጉንጩን ትበሳለህን?",
    "27": "በውኑ ወደ አንተ እጅግ ይለምናልን?  በጣፈጠስ ቃል ይናገርሃልን?",
    "28": "በውኑ ከአንተ ጋር ቃል ኪዳን ይገባልን?  ወይስ ለዘላለም ባርያ ታደርገዋለህን?",
    "29": "ከወፍ ጋር እንደምትጫወት ከእርሱ ጋር ትጫወታለህን?  ወይስ ለሴት ባርያዎችህ ታስረዋለህን?",
    "30": "አጥማጆች በእርሱ ይከራከራሉን?  ወይስ ነጋዴዎች ያካፍሉታልን?",
    "31": "በውኑ ቁርበቱን በጭሬ፥  ራሱንስ በአሳ ጦር ትሞላዋለህን?",
    "32": "እጅህን በላዩ ጫን  ሰልፉን አስብ፥ እንግዲህም አትድገም።"
}