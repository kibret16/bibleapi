{
    "1": "ነፍሴ ህይወቴን ሰለቸቻት፤ የህዘን እንጉርጉሮዬን እለቀዋለሁ፤ በነፍሴም ምሬት እናገራለሁ።",
    "2": "እግዚአብሔርን እንዲህ እለዋለሁ፦ አትፍረድብኝ፤ የምትከራከረኝ ለምን እንደ ሆነ ንገረኝ።",
    "3": "ልታስጨንቅና የእጅህን ስራ ልትንቅ  የሃጥአንንስ ምክር ልታበራ  በአንተ ዘንድ መልካም ነውን?",
    "4": "በውኑ የስጋ አይን አለህን?  ወይስ ሰው እንደሚያይ ታያለህን?",
    "5-6": "ወይስ ክፋቴን ትፈላለግ ዘንድ፥ ሃጢአቴንም ትመረምር ዘንድ፥ ዘመንህ እንደ ሰው ዘመን ነውን? ወይስ አመታትህ እንደ ሰው አመታት ናቸውን?",
    "7": "ከዚህም በላይ በደለኛ እንዳልሆንሁ፥  ከእጅህም የሚያድን እንደሌለ አንተ ታውቃለህ።",
    "8": "እጅህ ለወሰችኝ ሰራችኝም፤ ከዚያም በኋላ ዞረህ ታጠፋኝ ዘንድ ፈለግህ።",
    "9": "እንደ ጭቃ አድርገህ እንደ ለወስኸኝ አስብ፤ ወደ ትቢያም ትመልሰኛለህን?",
    "10": "በውኑ እንደ ወተት አላፈሰስኸኝምን?  እንደ እርጎስ አላረጋኸኝምን?",
    "11": "ቁርበትና ስጋ አለበስኸኝ፥  በአጥንትና በጅማትም አጠንከርኸኝ።",
    "12": "ህይወትና ቸርነት አደረግህልኝ፤ መጎብኘትህም መንፈሴን ጠበቀች።",
    "13": "እነዚህንም ነገሮች በልብህ ውስጥ ሰወርህ።  ይህ ሁሉ በአሳብህ እንዳለ አውቃለሁ።",
    "14": "ሃጢአት ብሰራ አንተ ትመለከተኛለህ፤ ከሃጢአቴም ንፁህ አታደርገኝም።",
    "15": "በደለኛ ብሆን ወዮልኝ፤ ፃድቅም ብሆን ራሴን አላነሳም፤ ጉስቁልናን ተሞልቻለሁ፥ መከራዬንም ተመልክቻለሁ።",
    "16": "ራሴም ከፍ ከፍ ቢል እንደ አንበሳ ታድነኛለህ፤ ተመልሰህም ድንቅ ነገር ታድርግብኛለህ፤",
    "17": "ምስክሮችህን ታድስብኛለህ  ቁጣህንም ታበዛብኛለህ፤  ጭፍራ በጭፍራ ላይ ትጨምርብኛለህ።",
    "18": "ስለ ምን ከማህፀን አወጣኸኝ?  አይን ሳያየኝ ምነው በሞትሁ።",
    "19": "እንዳልነበረ በሆንሁ፤ ከማህፀንም ወደ መቃብር በወሰዱኝ።",
    "20": "የህይወቴ ዘመን ጥቂት አይደለምን?",
    "21": "ወደማልመለስበት ስፍራ፥  ወደ ጨለማና ወደ ሞት ጥላ ምድር፥",
    "22": "እንደ ጨለማም ወደ ጨለመች፥  ስርአትም ወደሌለባት ወደ ሞት ጥላ፥  ብርሃንዋም እንደ ጨለማ ወደ ሆነ ምድር ሳልሄድ፥  ጥቂት እፅናና ዘንድ ተወኝ፥ ልቀቀኝም።"
}