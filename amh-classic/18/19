{
    "1": "ኢዮብም መለሰ እንዲህም አለ፦",
    "2": "ነፍሴን የምትነዘንዙ፥  በቃልስ የምታደቅቁኝ እስከ መቼ ነው?",
    "3": "ይኸው ስትሰድቡኝ አስር ጊዜ ነው፤ ስታሻክሩኝም አላፈራችሁም።",
    "4": "በእውነትም የሳትሁ እንደ ሆነ፥  ስህተቴ ከእኔ ጋር ትኖራለች።",
    "5": "በእውነትም ብትጓደዱብኝ፥  መዋረዴን በእኔ ላይ ብትከራከሩ፥",
    "6": "እንግዲህ እግዚአብሔር እንደ ገለበጠኝ፥  በመረቡም እንደ ከበበኝ እወቁ።",
    "7": "እነሆ፥ ስለ ተደረገብኝ ግፍ ብጮህ ማንም አይመልስልኝም፤ አሰምቼም ብጠራ ፍርድ የለኝም።",
    "8": "እንዳላልፍ መንገዴን ዘግቶታል፥  በጎዳናዬም ጨለማ አኑሮበታል።",
    "9": "ክብሬን ገፈፈኝ፥  ዘውዴንም ከራሴ ላይ ወሰደ።",
    "10": "በዚህና በዚያም አፈረሰኝ፥ እኔም ሄድሁ፤ ተስፋዬንም እንደ ዛፍ ነቀለው፤",
    "11": "ቁጣውንም አነደደብኝ፥  እንደ ጠላቱም ቆጠረኝ።",
    "12": "ሰራዊቱ አብረው መጡ፥  መንገዳቸውንም በላዬ አዘጋጁ፥  በድንኳኔም ዙሪያ ሰፈሩ።",
    "13": "ወንድሞቼን ከእኔ ዘንድ አራቀ፥  የሚያውቁኝም አጥብቀው ተለዩኝ።",
    "14": "ዘመዶቼ ተቋረጡ፥  ወዳጆቼም ረሱኝ።",
    "15": "ቤተ ሰቦቼና ሴቶች ባርያዎቼ እንደ መፃተኛ ቆጠሩኝ፤ በአይናቸውም እንደ እንግዳ ሆንሁ።",
    "16": "ባርያዬን ብጠራ፥ በአፌም ባቆላምጥ አይመልስልኝም።",
    "17": "ሚስቴ እስትንፋሴን ጠላች፥  የእናቴም ማህፀን ልጆች ልመናዬን ጠሉ።",
    "18": "ህፃናቶች እንኳ አጠቁኝ፤ ብነሳም በእኔ ላይ ይናገራሉ።",
    "19": "አማካሪዎቼ ሁሉ ተፀየፉኝ፤ እኔ የምወድዳቸው በላዬ ተገለበጡ።",
    "20": "አጥንቴ ከቁርበቴና ከስጋዬ ጋር ተጣበቀ  ድድ ብቻ ቀርቶልኝ አመለጥሁ።",
    "21": "እናንተ ወዳጆቼ ሆይ፥ ማሩኝ  የእግዚአብሔር እጅ መትታኛለችና ማሩኝ።",
    "22": "ስለ ምን እናንተ እንደ እግዚአብሔር ታሳድዱኛላችሁ?  ከስጋዬስ ስለ ምን አትጠግቡም?",
    "23": "ምነው አሁን ቃሌ ቢፃፍ!  ምነው በመፅሃፍ ውስጥ ቢታተም!",
    "24": "ምነው በብረት ብርና በእርሳስ  በአለቱ ላይ ለዘላለም ቢቀረፅ!",
    "25": "እኔን ግን የሚቤዠኝ ህያው እንደ ሆነ፥  በመጨረሻም ዘመን በምድር ላይ እንዲቆም፥",
    "26": "ይህ ቁርበቴም ከጠፋ በኋላ፥  በዚያን ጊዜ ከስጋዬ ተለይቼ እግዚአብሔርን እንዳይ አውቃለሁ።",
    "27": "እኔ ራሴ አየዋለሁ፥  አይኖቼም ይመለከቱታል፥  ከእኔም ሌላ አይደለም።  ልቤ በመናፈቅ ዝሎአል።",
    "28": "በእውነት፦ እንዴት እናሳድደዋለን?  የነገሩ ስር በእርሱ ዘንድ ተገኝቶአል ብትሉ፥",
    "29": "ፍርድ እንዳለ ታውቁ ዘንድ  ቁጣ የሰይፍን ቅጣት ያመጣልና  ከሰይፍ ፍሩ።"
}