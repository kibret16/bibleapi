{
    "1": "ናእማታዊውም ሶፋር መለሰ እንዲህም አለ፦",
    "2": "ስለዚህ በውስጤ ስላለው ችኮላ አሳቤ ትመልስልኛለች።",
    "3": "የሚያሳፍረኝንም ተግሳፅ ሰምቻለሁ፥  የማስተዋሌም መንፈስ ይመልስልኛል።",
    "4": "ሰው በምድር ላይ ከተቀመጠ፥ ከዱሮ ዘመን ጀምሮ፥",
    "5": "የሃጢአተኛ ፉከራ አጭር መሆኑን  የዝንጉዎችም ደስታ ቅፅበት መሆኑን አታውቁምን?",
    "6": "ከፍታው ወደ ሰማይ ቢወጣ፥  ራሱም እስከ ደመና ቢደርስ፥",
    "7": "እንደ ፋንድያ ለዘላለም ይጠፋል፤ ያዩትም፦ ወዴት ነው? ይላሉ።",
    "8": "እንደ ህልም ይበርራል፥ እርሱም አይገኝም፤ እንደ ሌሊትም ራእይ ይሰደዳል።",
    "9": "ያየችውም አይን ዳግመኛ አታየውም፤ ስፍራውም ከእንግዲህ ወዲህ አይመለከተውም።",
    "10": "ልጆቹ ድሆቹን ያቆላምጣሉ፤ ሃብቱን ይመልሳል።",
    "11": "አጥንቶቹ ብላቴንነቱን ሞልተዋል፤ ነገር ግን ከእርሱ ጋር በመሬት ውስጥ ይተኛል።",
    "12": "ክፋት በአፉ ውስጥ ቢጣፍጥ፥  ከምላሱም በታች ቢሰውረው፥",
    "13": "ቢጠብቀውም ባይተወውም፥  በጉሮሮውም ቢይዘው፥",
    "14": "መብሉ በአንጀቱ ውስጥ ይገላበጣል፤ እንደ እፉኝትም ሃሞት በውስጡ ይሆናል።",
    "15": "የዋጠውን ሃብት ይተፋዋል፤ እግዚአብሔርም ከሆዱ ውስጥ ያወጣዋል።",
    "16": "የእፉኝትን መርዝ ይጠባል፤ የእባብም ምላስ ይገድለዋል።",
    "17": "የማሩንና የቅቤውን ፈሳሽ  ወንዞቹንም አይመለከትም።",
    "18": "የድካሙን ፍሬ ሳይውጠው ይመልሰዋል፤ እንደ ንግዱም ትርፍ አይደሰትም።",
    "19": "ድሃውን አስጨንቆአል፥ ትቶታልም፤ ያልሰራውንም ቤት በዝብዞአል።",
    "20": "ሆዱ እረፍትን አላወቀምና  የወደደው ነገር አላዳነውም።",
    "21": "እርሱ ከበላ በኋላ ምንም አልተረፈምለለ  ስለዚህ በረከቱ አይከናወንለትም።",
    "22": "በጠገበ ጊዜ ይጨነቃል፤ የችግረኞችም ሁሉ እጅ ታገኘዋለች።",
    "23": "ሆዱን ሳያጠግብ  እግዚአብሔር የቁጣውን ትኩሳት ይሰድድበታል፥  ሲበላም ያዘንብበታል።",
    "24": "ከብረት መሳርያም ይሸሻል፥  የናስም ቀስት ይወጋዋል።",
    "25": "እርሱም ይመዝዘዋል፥ ከስጋውም ይወጣል፤ ከሃሞቱም ብልጭ ብሎ ይሰርፃል፤ ፍርሃትም ይወድቅበታል።",
    "26": "ጨለማ ሁሉ ስለ ከበረው እቃ ተዘጋጅቶአል፤ በሰው አፍ እፍ የማትባል እሳት ትበላዋለች፤ በድንኳኑ ውስጥ የቀረው ይጨነቅባታል።",
    "27": "ሰማይ ሃጢአቱን ይገልጥበታል፥  ምድርም ትነሳበታለች።",
    "28": "የቤቱም ባለጠግነት ይሄዳል፤ በቁጣው ቀን እንደ ፈሳሽ ውሃ ያልፋል።",
    "29": "ከእግዚአብሔር ዘንድ የበደለኛ ሰው እድል ፈንታ፥  ከእግዚአብሔርም የተመደበ ርስቱ ይህ ነው።"
}