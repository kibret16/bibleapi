{
    "1": "አሁንም ጥራ የሚመልስልህ አለን?  ከቅዱሳንስ ወደማናቸው ትዞራለህ?",
    "2": "ሰነፉን ሰው ቁጣ ይገድለዋል፥  ሰነፉንም ቅንአት ያጠፋዋል።",
    "3": "ሰነፍ ሰው ስር ሰድዶ አየሁት፥  ድንገትም መኖሪያውን ረገምሁ።",
    "4": "ልጆቹም ከደህንነት ርቀዋል፥  በበርም ውስጥ ተረግጠዋል፥  የሚታደጋቸውም የለም።",
    "5": "የሰበሰበውንም ራብተኛ ይበላዋል፥  ከእሾህም ውስጥ እንኳ ያወጣዋል፤  የተጠማ ሃብታቸውን ዋጠ።",
    "6": "ችግር ከትቢያ አይመጣም፥  መከራም ከመሬት አይበቅልም፤",
    "7": "የአሞራ ግልገሎች ግን ወደ ላይ እየበረሩ ከፍ እንዲሉ፥  ሰው እንዲሁ ለመከራ ተወልዶአል።",
    "8": "እኔ ግን እግዚአብሔርን እለምን ነበር፥  ነገሬንም ወደ እግዚአብሔር አቀርብ ነበር።",
    "9": "የማይመረመረውን ታላቅ ነገርና  የማይቆጠረውን ተአምራት ያደርጋል።",
    "10": "በምድር ላይ ዝናብን ይሰጣል፥  በእርሻም ላይ ውሃ ይልካል።",
    "11": "የተዋረዱትን ወደ ላይ ያወጣል፥  ህዘንተኞችንም ለደህንነት ከፍ ከፍ ያደርጋቸዋል።",
    "12": "እጃቸውም ምክራቸውን እንዳይፈፅም  የተንኮለኞችን አሳብ ከንቱ ያደርገዋል።",
    "13": "ጠቢባንን በተንኮላቸው ይይዛቸዋል  የጠማሞችንም ምክር ይዘረዝራል።",
    "14": "በቀን ጨለማን ያገኛሉ፥  በቀትርም ጊዜ በሌሊት እንዳሉ ይርመሰመሳሉ።",
    "15": "ድሃውንም ከአፋቸው ሰይፍ  ከሃያሉም እጅ ያድነዋል።",
    "16": "ለምስኪኑም ተስፋ አለው፤ ክፋት ግን አፍዋን ትዘጋለች።",
    "17": "እነሆ፥ እግዚአብሔር የሚገስፀው ሰው ምስጉን ነው፤ ስለዚህ ሁሉን የሚችለውን የአምላክን ተግሳፅ አትናቅ።",
    "18": "እርሱ ይሰብራል፥ ይጠግንማል  ያቆስላል፥ እጆቹም ይፈውሳሉ።",
    "19": "በስድስት ክፉ ነገር ውስጥ ያድንሃል፥  በሰባትም ውስጥ ክፋት አትነካህም።",
    "20": "በራብ ጊዜ ከሞት፥  በሰልፍም ከሰይፍ እጅ ያድንሃል።",
    "21": "ከምላስ ጅራፍ ትሰወራለህ፤ ጥፋትም ሲመጣ አትፈራም።",
    "22": "በጥፋትና በራብ ላይ ትስቃለህ፤ ከምድረ በዳ አራዊትም አትፈራም፤",
    "23": "ቃል ኪዳንህ ከምድረ በዳ ድንጋይ ጋር ይሆናልና  የምድረ በዳም አራዊት ከአንተ ጋር ይስማማሉና።",
    "24": "ድንኳንህም በሰላም እንዲሆን ታውቃለህ፤ በረትህን ትጎበኛለህ አንዳችም አይጎድልብህም።",
    "25": "ዘርህም ታላቅ እንዲሆን፥  ትውልድህም እንደ ምድር ሳር እንዲሆን ታውቃለህ።",
    "26": "በወራቱ የእህሉ ነዶ ወደ አውድማ እንዲገባ፥  በረጅም እድሜ ወደ መቃብር ትገባለህ።",
    "27": "እነሆ፥ ይህችን መረመርን፥ የሰማነውም ይህ ነው፤ አንተ ግን አንዳች ሰርተህ እንደ ሆነ ለራስህ እወቀው።"
}