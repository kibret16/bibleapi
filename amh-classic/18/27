{
    "1": "ኢዮብም ምሳሌውን ይመስል ዘንድ ደገመ፥ እንዲህም አለ፦",
    "2": "ፍርዴን ያስወገደ ህያው እግዚአብሔርን!  ነፍሴንም መራራ ያደረገ ሁሉን የሚችል ህያው አምላክን!",
    "3": "እስትንፋሴ በእኔ ውስጥ፥  የእግዚአብሔርም መንፈስ በአፍንጫዬ ውስጥ ገና ሳለ፥",
    "4": "ከንፈሬ ሃጢአትን አትናገርም፥  አንደበቴም ሽንገላን አያወጣም።",
    "5": "እናንተን ማፅደቅ ከእኔ ዘንድ ይራቅ፤ እስክሞት ድረስ ፍፁምነቴን ከእኔ አላርቅም።",
    "6": "ፅድቄን እይዛለሁ እርሱንም አልተውም፤ ከቀኖቼም ሁሉ ስለ አንዱ ልቤ አይዘልፈኝም።",
    "7": "ጠላቴ እንደ በደለኛ፥  በእኔ ላይም የሚነሳ እንደ ሃጢአተኛ ይሁን።",
    "8": "እግዚአብሔር ባጠፋውና ነፍሱን በለየ ጊዜ፥  የዝንጉ ሰው ተስፋው ምንድር ነው?",
    "9": "በውኑ መከራ በመጣበት ጊዜ፥  እግዚአብሔር ጩኸቱን ይሰማልን?",
    "10": "ሁሉንስ በሚችል አምላክ ደስ ይለዋልን?  እግዚአብሔርንስ ሁልጊዜ ይጠራልን?",
    "11": "እኔ ስለ እግዚአብሔር እጅ አስተምራችኋለሁ፤ ሁሉን በሚችል አምላክ ዘንድ ያለውን አልሸሽግም።",
    "12": "እነሆ፥ ሁላችሁ አይታችኋል፤ ስለ ምን ከንቱ ሆናችሁ?",
    "13": "ይህች ከእግዚአብሔር ዘንድ የበደለኛ እድል ፈንታ፥  ግፈኛም ሁሉን ከሚችል አምላክ ዘንድ የሚቀበላት ርስት ናት፤",
    "14": "ልጆቹ ቢበዙ ለሰይፍ ይሆናሉ፤ ዘሩም እንጀራን አይጠግብም።",
    "15": "ለእርሱም የቀሩት በቸነፈር ይቀበራሉ፤ መበለቶቻቸውም አያለቅሱም።",
    "16": "እርሱ ብርን እንደ አፈር ቢከምር፥  ልብስንም እንደ ጭቃ ቢያዘጋጅ፥",
    "17": "እርሱ ያዘጋጀው ይሆናል፥ ነገር ግን ፃድቅ ይለብሰዋል፤ ብሩንም ንፁሃን ይከፋፈሉታል።",
    "18": "የሚሰራው ቤት እንደ ሸረሪት ድር ይሰራል፥  ጠባቂም እንደሚሰራው ጎጆ ነው።",
    "19": "ባለጠጋ ሆኖ ይተኛል፥ ዳግመኛም አይተኛም፤ አይኑን ይከፍታል፥ እርሱም የለም።",
    "20": "ድንጋጤ እንደ ጎርፍ ታገኘዋለች፤ በሌሊትም አውሎ ነፋስ ትነጥቀዋለች።",
    "21": "የምስራቅ ነፋስ ያነሳዋል፥ እርሱም ይሄዳል፤ ከቦታውም ይጠርገዋል።",
    "22": "እርሱ ይጥልበታል፥ አይራራለትም፤ ከእጁ ፈጥኖ መሸሽ ይወድዳል።",
    "23": "ሰው በእጁ ያጨበጭብበታል፤ ከስፍራውም በፉጨት ያስወጡታል።"
}