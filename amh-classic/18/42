{
    "1": "ኢዮብም መለሰ እግዚአብሔርንም እንዲህ አለው፦",
    "2": "ሁሉን ታደርግ ዘንድ ቻይ እንደ ሆንህ፥  አሳብህም ይከለከል ዘንድ ከቶ እንደማይቻል አወቅሁ።",
    "3": "ያለ እውቀት ምክርን የሚሰውር ማን ነው?  ስለዚህ እኔ የማላስተውለውን፥  የማላውቀውንም ድንቅ ነገር ተናግሬአለሁ።",
    "4": "እባክህ፥ ስማኝ እኔም ልናገር  እጠይቅህማለሁ፥ አንተም ተናገረኝ።",
    "5": "መስማትንስ በጆሮ በመስማት ሰምቼ ነበር፤ አሁን ግን አይኔ አየችህ፤",
    "6": "ስለዚህ ራሴን እንቃለሁ፤ በአፈርና  በአመድ ላይ ተቀምጬ እፀፀታለሁ።",
    "7": "እግዚአብሔርም ይህን ቃል ለኢዮብ ከተናገረ በኋላ እግዚአብሔር ቴማናዊውን ኤልፋዝን፦ እንደ  ባርያዬ እንደ ኢዮብ ቅንን ነገር ስለ እኔ አልተናገራችሁምና ቁጣዬ በአንተና በሁለቱ ባልንጀሮችህ ላይ ነድዶአል። ",
    "8": "አሁን እንግዲህ ሰባት ወይፈኖችና ሰባት አውራ በጎች ይዛችሁ ወደ ባርያዬ ወደ ኢዮብ ዘንድ  ሂዱ፥ የሚቃጠልንም መስዋእት ስለ ራሳችሁ አሳርጉ፤ ባርያዬም ኢዮብ ስለ እናንተ ይፀልያል፥ እኔም እንደ ስንፍናችሁ  እንዳላደርግባችሁ ፊቱን እቀበላለሁ፤ እንደ ባርያዬ እንደ ኢዮብ ቅን ነገር ስለ እኔ አልተናገራችሁምና።",
    "9": "ቴማናዊውም ኤልፋዝ ሹሃዊውም በልዳዶስ ናእማታዊውም ሶፋር ሄደው እግዚአብሔር እንዳዘዛቸው  አደረጉ፤ እግዚአብሔርም የኢዮብን ፊት ተቀበለ።",
    "10": "ኢዮብም ስለ ወዳጆቹ በፀለየ ጊዜ እግዚአብሔርም ምርኮውን መለሰለት፤ እግዚአብሔርም ቀድሞ  በነበረው ፋንታ ሁለት እጥፍ አድርጎ ለኢዮብ ሰጠው።",
    "11": "ወንድሞቹና እህቶቹ ቀድሞም ያውቁት የነበሩት ሁሉ ወደ እርሱ መጡ፥ በቤቱም ከእርሱ ጋር  እንጀራ በሉ፤ ስለ እርሱም አዘኑለት፥ እግዚአብሔርም ካመጣበት ክፉ ነገር ሁሉ አፅናኑት፤ እያንዳንዳቸውም ብርና  የወርቅ ቀለበት ሰጡት።",
    "12": "እግዚአብሔርም ከፊተኛው ይልቅ የኋለኛውን ለኢዮብ ባረከ፤ አስራ አራት ሺህም በጎች፥ ስድስት ሺህም ግመሎች፥ አንድ ሺህም ጥማድ በሬዎች፥ አንድ ሺህም እንስት አህዮች ነበሩት።",
    "13": "ደግሞም ሰባት ወንዶችና ሶስት ሴቶች ልጆች ሆኑለት።",
    "14": "የመጀመሪያይቱንም ስም ይሚማ፥ የሁለተኛይቱንም ስም ቃስያ፥ የሶስተኛይቱንም ስም አማልቶያስ ቂራስ ብሎ ሰየማቸው።",
    "15": "እንደ ኢዮብ ሴቶች ልጆችም ያሉ የተዋቡ ሴቶች በአገሩ ሁሉ አልተገኙም፤ አባታቸውም  ከወንድሞቻቸው ጋር ርስት ሰጣቸው።",
    "16": "ከዚህም በኋላ ኢዮብ መቶ አርባ አመት ኖረ፥ ልጆቹንና የልጅ ልጆቹንም እስከ አራት  ትውልድ ድረስ አየ።",
    "17": "ኢዮብም ሸምግሎ እድሜም ጠግቦ ሞተ።"
}