{
    "1": "በምድር ላይ የሰው ህይወት ብርቱ ሰልፍ አይደለምን?  ወራቱም እንደ ምንደኛ ወራት አይደለምን?",
    "2": "አገልጋይ ጥላ እንደሚመኝ፥  ምንደኛም ደመወዙን እንደሚጠብቅ፥",
    "3": "እንዲሁ እጣዬ የከንቱ ወራት ሆነብኝ፥  የድካምም ሌሊት ተወሰነችልኝ።",
    "4": "በተኛሁ ጊዜ፦ መቼ እነሳለሁ? እላለሁ። ሌሊቱ ግን ይረዝማል፥ እስኪነጋ ድረስም እገለባበጣለሁ።",
    "5": "ስጋዬ ትልና ጓል ለብሶአል፤ ቁርበቴ ያፈከፍካል እንደ ገናም ይመግላል።",
    "6": "ዘመኔ ከሸማኔ መወርወርያ ይልቅ ይቸኩላል፥  ያለ ተስፋም ያልቃል።",
    "7": "ህይወቴ እስትንፋስ እንደ ሆነ አስብ፤ አይኔ መልካም ነገርን ከእንግዲህ ወዲህ አያይም።",
    "8": "የሚያየኝ ሰው አይን ከእንግዲህ ወዲህ አያየኝም፤ አይንህ በእኔ ላይ ይሆናል፥ እኔም አልገኝም።",
    "9": "ደመና ተበትኖ እንደሚጠፋ፥  እንዲሁ ወደ ሲኦል የሚወርድ ዳግመኛ አይወጣም።",
    "10": "ወደ ቤቱ ዳግመኛ አይመለስም፥  ስፍራውም ዳግመኛ አያውቀውም።",
    "11": "ስለዚህም አፌን አልከለክልም፤ በመንፈሴ ጭንቀትን እናገራለሁ፤ በነፍሴ ምሬት በህዘን አንጎራጉራለሁ።",
    "12": "ጠባቂ ታስነሳብኝ ዘንድ፥  እኔ ባህር ወይስ አንበሪ ነኝን?",
    "13": "እኔም፦ አልጋዬ ያፅናናኛል፥ መኝታዬም የህዘን እንጉርጉሮዬን ያቀልልኛል ባልሁ ጊዜ፥",
    "14": "አንተ በህልም ታስፈራራኛለህ፥  በራእይም ታስደነግጠኛለህ፤",
    "15": "ነፍሴም ከአጥንቴ ይልቅ  መታነቅንና ሞትን መረጠች።",
    "16": "ህይወቴን ናቅኋት፤ ለዘላለም ልኖር አልወድድም። የህይወቴ ዘመን እስትንፋስ ነውና ተወኝ።",
    "17": "ሰው ምንድር ነው ታከብረው ዘንድ፥  ልብህንስ ትጥልበት ዘንድ፥",
    "18": "ማለዳ ማለዳስ ትጎበኘው ዘንድ፥  ሁልጊዜስ ትፈታተነው ዘንድ?",
    "19": "የማትተወኝ እስከ መቼ ነው?  ምራቄንስ እስክውጥ ድረስ የማትለቅቀኝ እስከ መቼ ነው?",
    "20": "ሰውን የምትጠብቅ ሆይ፥ በድዬስ እንደ ሆነ ምን ላድርግልህ?  ስለ ምን እኔን ለአንተ አላማ አደረግኸኝ?  ስለ ምን እኔ ሸክም ሆንሁብህ?",
    "21": "ስለ ምን መተላለፌን ይቅር አትልም?  ሃጢአቴንስ ስለ ምን አታስወግድልኝም?  አሁን በምድር ውስጥ እተኛለሁ፤  ማለዳ ትፈልገኛለህ፥ አታገኘኝም።"
}