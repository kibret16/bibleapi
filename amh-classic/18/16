{
    "1": "ኢዮብም መለሰ እንዲህም አለ፦",
    "2": "እንደዚህ ያለ አይነት ነገር እጅግ ሰማሁ፤ እናንተ ሁላችሁ የምታደክሙ አፅናኞች ናችሁ።",
    "3": "በውኑ ከንቱ ቃል ይፈፀማልን?  ወይስ ትመልስ ዘንድ ያነሳሳህ ምንድር ነው?",
    "4": "እኔ ደግሞ እንደ እናንተ እናገር ዘንድ ይቻለኝ ነበር፤ ነፍሳችሁ በነፍሴ ፋንታ ቢሆን ኖሮ፥ እኔ በእናንተ ላይ ቃል ማሳካት፥ ራሴንም በእናንተ ላይ መነቅነቅ በተቻለኝ ነበር።",
    "5": "በአፌም ነገር ባበረታኋችሁ ነበር  የከንፈሬን ማፅናናት ባልከለከልሁም ነበር።",
    "6": "እኔ ብናገር ህማሜ አይቀነስም፤ ዝምም ብል ከእኔ አይወገድም።",
    "7": "አሁን ግን አድክሞኛል፤ ወገኔንም ሁሉ አፍርሰሃል።",
    "8": "መጨማተሬ ይመሰክርብኛል፤ ክሳቴም ተነስቶብኛል፤ በፊቴም ይመሰክርብኛል።",
    "9": "በቁጣው ቀደደኝ፥ እርሱም ጠላኝ፤ ጥርሶቹንም አፋጨብኝ፤ ጠላቴ አይኑን አፈጠጠብኝ፤",
    "10": "እነርሱም አፋቸውን ከፈቱብኝ፤ እያላገጡ ጉንጬን ጠፈጠፉኝ፤ በአንድነትም ተሰበሰቡብኝ።",
    "11": "እግዚአብሔር ለጠማማ ሰው አሳልፎ ሰጠኝ፥  በክፉዎችም እጅ ጣለኝ።",
    "12": "ተዘልዬ ተቀምጬ ነበር፥ እርሱም ሰበረኝ፤ አንገቴንም ይዞ ቀጠቀጠኝ፤ እንደ አላማ አድርጎ አቆመኝ።",
    "13": "ቀስተኞቹ ከበቡኝ፤ ኩላሊቴንም ቆራረጠ፥ እርሱም አልራራም፤ ሃሞቴን በምድር ላይ አፈሰሰ።",
    "14": "በቁስል ላይ ቁስል ጨመረብኝ፤ እንደ ሃያል እየሰገገ ይሮጥብኛል።",
    "15": "በቁርበቴ ላይ ማቅ ሰፋሁ፥  ቀንዴንም በመሬት ላይ አኖርሁ።",
    "16": "ፊቴ ከልቅሶ የተነሳ ቀላ፤ የሞት ጥላ በአይኖቼ ቆብ ላይ አለ፤",
    "17": "ነገር ግን በእጄ አመፅ የለም፤ ፀሎቴም ንፁህ ነው።",
    "18": "ምድር ሆይ፥ ደሜን አትክደኚ፥  ለጩኸቴም ማረፊያ አይሁን።",
    "19": "አሁንም፥ እነሆ፥ ምስክሬ በሰማይ አለ፥  የሚመሰክርልኝም በአርያም ነው።",
    "20": "ፀሎቴ ወደ እግዚአብሔር ይድረስ፥  አይኔም በፊቱ እንባ ታፍስስ።",
    "21": "የሰው ልጅ ከባልንጀራው ጋር እንደሚምዋገት፥  ሰው በእግዚአብሔር ፊት ለመምዋገት ምነው በቻለ!",
    "22": "ጥቂቶች አመታት ካለፉ በኋላ  እኔ ወደማልመለስበት መንገድ እሄዳለሁ።"
}