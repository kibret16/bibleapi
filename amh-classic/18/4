{
    "1": "ቴማናዊውም ኤልፋዝ መለሰ እንዲህም አለ፦",
    "2": "አንድ ሰው ከአንተ ጋር ይናገር ዘንድ ቢሞክር ትቀየማለህን?  ቃልንስ ከመናገር ሊቀር የሚችል ማን ነው?",
    "3": "እነሆ፥ አንተ ብዙዎችን ታስተምር ነበር፥  የደከሙትንም እጆች ታበረታ ነበር፥",
    "4": "ቃልህ የሚሰናከለውን ያስነሳ ነበር፥  አንተም የሚብረከረከውን ጉልበት ታፀና ነበር።",
    "5": "አሁን ግን በአንተ ላይ መጥቶአል፥ አንተም ደከምህ፤ ደርሶብሃል፥ አንተም ተቸገርህ።",
    "6": "አምላክህን መፍራትህ መፅናናትህ፥  የቅንነትህም መንገድ ተስፋህ አይደለምን?",
    "7": "እባክህ አስብ፥ ንፁህ ሆኖ የጠፋ ማን ነው?  ከልበ ቅንስ የተደመሰሰ ማን ነው?",
    "8": "እኔ እንዳየሁ፥ ሃጢአትን የሚያርሱ፥  መከራንም የሚዘሩ ይህንኑ ያጭዳሉ።",
    "9": "በእግዚአብሔር እስትንፋስ ይጠፋሉ፥  በቁጣውም መንፈስ ያልቃሉ።",
    "10": "የአንበሳ ጩኸት፥ የጩዋኺ አንበሳ ድምፅ፥  የአንበሳ ደቦል ጥርስ ተሰባበረ።",
    "11": "አሮጌ አንበሳ አደን በማጣት ይሞታል፥  የአንበሳይቱም ግልገሎች ይበተናሉ።",
    "12": "ለእኔም በምስጢር ቃል መጣልኝ፥  ጆሮዬም ሹክሹክታውን ሰማች።",
    "13": "በሌሊት ህልም አሳብ ሲነሳ፥  የከበደም እንቅልፍ በሰው ላይ ሲወድቅ፥",
    "14": "አጥንቴን ሁሉ ያናወጡ  ድንጋጤና መንቀጥቀጥ ወደቁብኝ።",
    "15": "መንፈስም በፊቴ አለፈ  የስጋዬ ጠጉር ቆመ።",
    "16": "እርሱም ቆመ፥ መልኩን ግን ለመለየት አልቻልሁም፥  ምሳሌም በአይኔ ፊት ነበረ፤  የዝምታ ድምፅ ሰማሁ።",
    "17": "በውኑ ሰው በእግዚአብሔር ፊት ፃድቅ ሊሆን፥  ወይስ ሰው በፈጣሪው ፊት ሊነፃ ይችላልን?",
    "18": "እነሆ፥ በባርያዎቹ አይታመንም፤ መላእክቱንም ስንፍና ይከስሳቸዋል፤",
    "19": "ይልቁንስ በጭቃ ቤት የሚኖሩ፥  መሰረታቸው በትቢያ ውስጥ የሆነ፥  ከብል በፊት የሚጨፈለቁ እንዴት ይሆኑ?",
    "20": "በጥዋትና በማታ መካከል ይሰባበራሉ፤ ማንም ሳያስብ ለዘላለም ይጠፋሉ።",
    "21": "ገመዳቸው የተነቀለ አይደለምን?  አለጥበብም ይሞታሉ።"
}