{
    "1": "ሹሃዊውም በልዳዶስ መለሰ እንዲህም አለ፦",
    "2": "እስከ መቼ ቃልን ታጠምዳለህ?  አስተውል፥ ከዚያም በኋላ እንናገራለን።",
    "3": "ስለ ምንስ እንደ እንስሶች ተቆጠርን?  ስለ ምንስ በአይንህ ፊት ረከስን?",
    "4": "ቁጣ ወርሶሃል፤ አንተስ የሞትህ እንደ ሆነ፥ ምድር ስለ አንተ ባድማ ትሆናለችን?  ወይስ አለት ከስፍራው ይነቀላልን?",
    "5": "የሃጢአተኛ መብራት ይጠፋል፥  የእሳቱም ነበልባል ብልጭ አይልም።",
    "6": "ብርሃን በድንኳኑ ውስጥ ይጨልማል፥  መብራቱም በላዩ ይጠፋል።",
    "7": "የሃይሉም እርምጃ ትጠብባለች፥  ምክሩም ትጥለዋለች።",
    "8": "እግሩ በወጥመድ ትያዛለች፥  በመረብም ላይ ይሄዳል።",
    "9": "አሽክላ ሰኮናውን ይይዛል፥  ወስፈንጠርም ይበረታበታል።",
    "10": "በምድር ላይ የሸምቀቆ ገመድ፥  በመንገዱም ላይ ወጥመድ ለእርሱ ተሰውራለች።",
    "11": "ድንጋጤ በዙሪያው ታስፈራዋለች፥  በስተ ኋላውም ሆና ታባርራቸዋለች።",
    "12": "ሃይሉ በራብ ትደክማለች፥  መቅሰፍትም እስኪሰናከል ተዘጋጅቶለታል።",
    "13": "የሰውነቱ ብልቶች ይጠፋሉ፤ የሞትም በኩር ልጅ ብልቶቹን ይበላል።",
    "14": "ከሚታመንበት ድንኳን ይነቀላል፤ ወደ ድንጋጤም ንጉስ ያስቸኩሉታል።",
    "15": "በድንኳኑ ውስጥ ለእርሱ የማይሆነው ይኖራል፤ በመኖሪያውም ላይ ዲን ይበተናል።",
    "16": "ስሩ ከበታቹ ይደርቃል፥  ጫፉም ከበላይ ይረግፋል።",
    "17": "መታሰቢያው ከምድር ላይ ይጠፋል፥  በሜዳም ስም አይቀርለትም።",
    "18": "ከብርሃን ወደ ጨለማ ያፈልሱታል፥  ከአለምም ያሳድዱታል።",
    "19": "ዘርም ትውልድም በህዝቡ መካከል አይሆንለትም፤ በመኖሪያውም ውስጥ የሚቀመጥ ሰው አይቀርለትም።",
    "20": "የፊተኞች ሰዎች እንደ ደነገጡ፥  እንዲሁ የኋለኞች ሰዎች ስለ ዘመኑ ይደነቃሉ።",
    "21": "በእውነት የሃጢአተኞች ቤት እንዲሁ ናት፥  እግዚአብሔርንም የማያውቅ ሰው ስፍራ ይህ ነው።"
}