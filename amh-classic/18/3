{
    "1": "ከዚያም በኋላ ኢዮብ አፉን ከፍቶ የተወለደበትን ቀን ረገመ።",
    "2": "ኢዮብም መለሰ እንዲህ አለ፦",
    "3": "ያ የተወለድሁበት ቀን ይጥፋ፥ ያም፦ ወንድ ልጅ ተፀነሰ የተባለበት ሌሊት።",
    "4": "ያ ቀን ጨለማ ይሁን፤ እግዚአብሔር ከላይ አይመልከተው፥ ብርሃንም አይብራበት።",
    "5": "ጨለማና የሞት ጥላ የራሳቸው ገንዘብ ያድርጉት፤ ዳመናም ይረፍበት፤ የቀን ጨለማ ሁሉ ያስፈራው።",
    "6": "ያን ሌሊት ጨለማ ይያዘው፤ በአመቱ ቀኖች መካከል ደስ አይበለው፤ በወሮች ውስጥ ገብቶ አይቆጠር።",
    "7": "እነሆ፥ ያ ሌሊት መካን ይሁን፤ እልልታ አይግባበት።",
    "8": "ሌዋታንን ለማንቀሳቀስ የተዘጋጁ  ቀኑን የሚረግሙ ይርገሙት።",
    "9": "አጥቢያ ኮከቦች ይጨልሙ፤ ብርሃንን ቢጠባበቅ አያግኘው፥ የንጋትንም ቅንድብ አይይ፤",
    "10": "የእናቴን ማህፀን ደጅ አልዘጋምና፥  መከራንም ከአይኔ አልሰወረምና።",
    "11": "በማህፀን ሳለሁ ስለ ምን አልሞትሁም?  ከሆድስ በወጣሁ ጊዜ ፈጥኜ ስለ ምን አልጠፋሁም?",
    "12": "ጉልበቶች ስለ ምን ተቀበሉኝ?  ጡትስ ስለ ምን ጠባሁ?",
    "13": "አሁን ተኝቼ ዝም ባልሁ ነበር፤ አንቀላፍቼ ባረፍሁ ነበር፤",
    "14": "የፈረሰውን ለራሳቸው ከሚሰሩት  ከምድር ነገስታትና መካሮች ጋር፥",
    "15": "ወይም ቤታቸውን ብር ከሞሉ  ወርቅም ካላቸው መኳንንት ጋር፥",
    "16": "ወይም እንደ ተቀበረ ጭንጋፍ፥  ብርሃንም እንዳላዩ ህፃናት በሆንሁ ነበር።",
    "17": "ክፉዎች በዚያ መናደዳቸውን ይተዋሉ፤ በዚያም ደካሞች ያርፋሉ።",
    "18": "በዚያ ግዞተኞች በአንድነት ተዘልለው ተቀምጠዋል፤ የአስጨናቂውን ድምፅ አይሰሙም።",
    "19": "ታናሽና ታላቅ በዚያ አሉ፤ ባርያም ከጌታው ነፃ ወጥቶአል።",
    "20": "በመከራ ላሉት ብርሃን፥  ነፍሳቸው መራራ ለሆነችባቸው፥",
    "21": "የተሰወረ ሃብትን ከሚቆፍሩ ይልቅ  ሞትን ለሚጠብቁ ለማያገኙትም፥",
    "22": "መቃብርን ባገኙ ጊዜ  በእልልታ ደስ ለሚላቸው፥ ሃሴትንም ለሚያደርጉ  ህይወት ስለ ምን ተሰጠ?",
    "23": "መንገዱ ለተሰወረበት ሰው፥  እግዚአብሔርም በአጥር ላጠረው  ብርሃን ስለ ምን ተሰጠ?",
    "24": "ከእንጀራዬ በፊት ልቅሶዬ መጥቶአልና፥  ጩኸቴም እንደ ውሃ ፈስሶአል።",
    "25": "የፈራሁት ነገር መጥቶብኛልና፥  የደነገጥሁበትም ደርሶብኛል።",
    "26": "ተዘልዬ አልተቀመጥሁም፥ አልተማመንሁም፥ አላረፍሁም  ነገር ግን መከራ መጣብኝ።"
}