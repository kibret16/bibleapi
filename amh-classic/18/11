{
    "1": "ነእማታዊውም ሶፋር መለሰ እንዲህም አለ፦",
    "2": "በውኑ ለቃል ብዛት መልስ መስጠት አይገባምን?  ወይስ ተናጋሪ ሰው እንደ ፃድቅ ይቆጠራልን?",
    "3": "ትምክህትህስ ሰዎችን ዝም ያሰኛቸዋልን?  ብትሳለቅስ የሚያሳፍርህ የለምን?",
    "4": "አንተ፦ ትምህርቴ የተጣራ ነው፥ በአይንህም ፊት ንፁህ ነኝ ትላለህ።",
    "5": "ምነው እግዚአብሔር ቢናገርህ!  በአንተም ላይ ከንፈሩን ቢከፍት!",
    "6": "የጥበቡን ምስጢር ቢገልጥልህ!  ማስተዋሉ ብዙ ነውና።  እግዚአብሔር ለበደልህ ከሚገባው አሳንሶ እንደሚያስከፍልህ እወቅ።",
    "7": "የእግዚአብሔርን ጥልቅ ነገር ልትመረምር ትችላለህን?  ወይስ ሁሉን የሚችል አምላክ ፈፅመህ ልትመረምር ትችላለህን?",
    "8": "ከሰማይ ይልቅ ከፍ ይላል፤ ምን ልታደርግ ትችላለህ?  ከሲኦልም ይልቅ ይጠልቃል፤ ምን ልታውቅ ትችላለህ?",
    "9": "ርዝመቱ ከምድር ይልቅ ይረዝማል፥  ከባህርም ይልቅ ይሰፋል።",
    "10": "እርሱ ቢያልፍ፥ ቢዘጋም፥ ጉባኤንም ቢሰበስብ፥  የሚከለክለው ማን ነው?",
    "11": "ምናምንቴዎችን ሰዎች ያውቃልና፥  በደልንም ሲያይ ዝም ብሎ አይመለከትም።",
    "12": "የሜዳ አህያ ግልገል ሰው ሆኖ ቢወለድ፥  ያን ጊዜ ከንቱ ሰው ጥበብን ያገኛል።",
    "13-14": "በእጅህ በደል ቢኖር አርቀው፤ በድንኳንህም ሃጢአት አይኑር፤ አንተ ልብህን ቅን ብታደርግ፥ እጅህንም ወደ እርሱ ብትዘረጋ፥",
    "15": "በዚያን ጊዜ በእውነት ፊትህን ያለ ነውር ታነሳለህ፤ ትበረታለህ፥ አትፈራምም።",
    "16": "መከራህንም ትረሳለህ፤ እንዳለፈ ውሃ ታስበዋለህ።",
    "17": "ከቀትር ይልቅ ህይወትህ ይበራል፤ ጨለማም ቢሆን እንደ ጥዋት ይሆናል።",
    "18": "ተስፋም ስላለህ ተዘልለህ ትቀመጣለህ፤ በዙሪያህ ትመለከታለህ፥ በደህንነትም ታርፋለህ።",
    "19": "ትተኛለህ፥ የሚያስፈራህም የለም፤ ብዙ ሰዎችም ልመና ያቀርቡልሃል።",
    "20": "የክፉዎች አይን ግን ትጨልማለች፤ የሚሸሹበትንም ያጣሉ፥ ተስፋቸውም ነፍሳቸውን ማውጣት ነው።"
}