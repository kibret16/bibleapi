{
    "1": "ኢዮብም መለሰ እንዲህም አለ፦",
    "2": "ትካዜዬ ምነው በተመዘነ ኖሮ!  መከራዬም ሁሉ ምነው በሚዛን ላይ በተደረገ ኖሮ!",
    "3": "ከባህር አሸዋ ይልቅ ይከብድ ነበርና  ስለዚህ ቃሌ ደፋር ሆኖአል።",
    "4": "ሁሉን የሚችል የአምላክ ፍላፃ በስጋዬ ውስጥ ነው፥  መርዙንም ነፍሴ ትጠጣለች፤  የእግዚአብሔር ድንጋጤ በላዬ ተሰልፎአል።",
    "5": "በውኑ የሜዳ አህያ ሳር ሳለው ይጮሃልን?  ወይስ በሬ ገለባ ሳለው ይጮሃልን?",
    "6": "የማይጣፍጥስ ነገር ያለ ጨው ይበላልን?  ወይስ የእንቁላል ውሃ ይጥማልን?",
    "7": "ሰውነቴ ትነካው ዘንድ እንቢ አለችው፤ እንደሚያስፀይፍ መብል ሆነብኝ።",
    "8": "ልመናዬ ምነው በደረሰልኝ!  እግዚአብሔርም ምኞቴን ምነው በሰጠኝ!",
    "9": "እግዚአብሔርም ያደቀኝ ዘንድ  እጁንም ለቅቆ ያጠፋኝ ዘንድ ወድዶ ቢሆን ኖሮ!",
    "10": "መፅናናት በሆነልኝ ነበር፤ በማይራራ ህመም ሃሴት ባደረግሁ ነበር፥ የቅዱሱን ቃል አልካድሁምና።",
    "11": "እጠብቅ ዘንድ ጉልበቴ ምንድር ነው?  እታገስም ዘንድ ፍፃሜዬ ምንድር ነው?",
    "12": "ጉልበቴ የድንጋይ ጉልበት ነውን?  ስጋዬስ እንደ ናስ ነውን?",
    "13": "በውኑ ረድኤት በእኔ እንደሌለ  ጥበብም ሁሉ ከእኔ ዘንድ እንደ ተባረረ አይደለምን?",
    "14": "ሁሉን የሚችለውን የአምላክን መፍራት  ለሚተው፥ ለመዛል ለቀረበው ስንኳ  ወዳጁ ቸርነትን ሊያሳይ ይገባል።",
    "15": "ወንድሞቼ እንደ ፈፋ፥  እንደሚያልፍ ፈፋ ሃሰተኞች ሆኑብኝ።",
    "16": "ከበረዶ የተነሳ ደፈረሱ፥  አመዳይም ተሰወረባቸው፤",
    "17": "ፀሃይ በተኮሰች ጊዜ ይደርቃሉ፤ በሙቀትም ጊዜ ከስፍራቸው ይጠፋሉ።",
    "18": "በየዳርቻቸውም የሚሄዱ ነጋዴዎች ፈቀቅ ይላሉ፤ ወደ በረሃ ወጥተው ይጠፋሉ።",
    "19": "የቴማን ነጋዴዎች ተመለከቱ፥  የሳባ መንገደኞችም ተጠባበቁአቸው።",
    "20": "ተስፋ አድርገዋቸው ነበርና አፈሩ፤ ወደዚያ ደረሱ፥ እፍረትም ያዛቸው።",
    "21": "አሁንም እናንተ እንደዚሁ ሆናችኋል  መከራዬን አይታችሁ ፈራችሁ።",
    "22": "በውኑ፦ አንዳች ነገር አምጡልኝ፤ ወይስ፦ ከብልጥግናችሁ ስጦታ አቅርቡልኝ፤",
    "23": "ወይስ፦ ከጠላቴ እጅ አስጥሉኝ፤ ወይስ፦ ከአስጨናቂው እጅ አድኑኝ አልኋችሁን?",
    "24": "አስተምሩኝ፥ እኔም ዝም እላለሁ፤ የተሳሳትሁትንም ንገሩኝ።",
    "25": "የቅንነት ቃል እንዴት ሃይለኛ ነው!  የእናንተ ሙግት ግን ምን ይገስፃል?",
    "26": "ተስፋ የሌለው ሰው ንግግር እንደ ነፋስ ነውና  ቃሌን ትገስፁ ዘንድ ታስባላችሁን?",
    "27": "በድሃ አደጉ ላይ እጣ ትጣጣላላችሁ፤ ለወዳጆቻችሁም ጉድጓድ ትቆፍራላችሁ።",
    "28": "አሁንም፥ እባካችሁ፥ ወደ እኔ ተመልከቱ፤ በፊታችሁም ሃሰት አልናገርም።",
    "29": "እባካችሁ፥ ተመለሱ፤ በደል አይሁን፤ ፅድቄ በዚህ ነገር ነውና አንድ ጊዜ ተመለሱ።",
    "30": "በውኑ በአንደበቴ በደል ይገኛልን?  አፌስ ተንኮልን ይለይ ዘንድ አይችልምን?"
}