{
    "1": "ኢዮብም መለሰ እንዲህም አለ፦",
    "2": "በእርግጥ እናንተ አይነተኞች ሰዎች ናቸሁ፤ ጥበብም ከእናንተ ጋር ይሞታል።",
    "3": "ነገር ግን እኔ ደግሞ እንደ እናንተ ማስተዋል አለኝ፤ ከእናንተም የማንስ አይደለሁም፤ እንደዚህ ያለውን ነገር የማያውቅ ማን ነው?",
    "4": "እግዚአብሔርን የጠራሁ እርሱም የመለሰልኝ እኔ  ለባልንጀራው መሳለቂያ እንደሚሆን ሰው ሆኛለሁ፤  ፃድቅና ፍፁም ሰው መሳለቂያ ሆኖአል።",
    "5": "ተዘልሎ በሚቀመጥ ሰው አሳብ መከራ ይናቃል፤ ነገር ግን እግሩን ሊያድጠው ተዘጋጅቶአል።",
    "6": "የቀማኞች ድንኳን በደህንነት ይኖራል፥  እግዚአብሔርንም የሚያስቆጡ ተዘልለው ተቀምጠዋል፤  እግዚአብሔር ሁሉን በእጃቸው አምጥቶላቸዋል።",
    "7": "አሁን ግን እንስሶችን ጠይቅ፥ ያስተምሩህማል፤ የሰማይንም ወፎች ጠይቅ፥ ይነግሩህማል።",
    "8": "ወይም ለምድር ተናገር፥ እርስዋም ታስተምርሃለች፤ የባህርም አሳዎች ይነግሩሃል።",
    "9": "የእግዚአብሔር እጅ ይህን እንዳደረገ  ከእነዚህ ሁሉ የማያውቅ ማን ነው?",
    "10": "የህያዋን ሁሉ ነፍስ  የሰውም ሁሉ መንፈስ በእጁ ናት።",
    "11": "ምላስ መብልን እንደሚቀምስ፥  ጆሮ ቃልን የሚለይ አይደለምን?",
    "12": "በሽምግልና ጊዜ ጥበብ፥  በዘመንስ ርዝመት ማስተዋል ይገኛል።",
    "13": "በእግዚአብሔር ዘንድ ጥበብና ሃይል አለ  ለእርሱ ምክርና ማስተዋል አለው።",
    "14": "እነሆ፥ ይፈርሳል፥ የፈረሰውም ተመልሶ አይሰራም፤ በሰውም ቢዘጋበት የሚከፍትለት የለም።",
    "15": "እነሆ፥ ውሆቹን ይከለክላል፥ እነርሱም ይደርቃሉ፤ እንደ ገና ይሰድዳቸዋል፥ ምድሪቱንም ይገለብጣሉ።",
    "16": "ሃይልና ጥበብ በእርሱ ዘንድ ናቸው  የሚስተውና የሚያስተው ለእርሱ ናቸው።",
    "17": "መካሮችንም እንደ ዘረፋ ይወስዳቸዋል፥  ፈራጆችንም ያሳብዳል።",
    "18": "የነገስታትንም እስራት ይፈታል፥  ወገባቸውንም በመታጠቂያ ያስራቸዋል።",
    "19": "ካህናትን እንደ ዘረፋ ይወስዳቸዋል፥  ሃያላንንም ይገለብጣቸዋል።",
    "20": "ከታመኑ ሰዎችም ቋንቋን ያርቃል፥  የሽማግሌዎችንም ማስተዋል ይወስድባቸዋል።",
    "21": "በአለቆች ላይ ንቀትን ያፈስሳል፥  የብርቱዎችንም መታጠቂያ ያላላል።",
    "22": "ጥልቅ ነገር ከጨለማ ይገልጣል፥  የሞትንም ጥላ ወደ ብርሃን ያወጣል።",
    "23": "አህዛብን ከፍ ከፍ ያደርጋል፥ እነርሱንም ያጠፋል፤ አህዛብንም ያሰፋል፥ እነርሱንም ያፈልሳቸዋል።",
    "24": "ከምድር አህዛብ አለቆች ዘንድ ማስተዋልን ይወስዳል፥  መንገድም በሌለበት በረሃ ያቅበዘብዛቸዋል።",
    "25": "ብርሃንም ሳይኖር በጨለማ ይርመሰመሳሉ  እንደ ሰካራም ይቅበዘበዛሉ።"
}