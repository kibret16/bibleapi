{
    "1": "ሃናም ስትፀልይ እንዲህ አለች፦ ልቤ በእግዚአብሔር ፀና፥ ቀንዴ በእግዚአብሔር ከፍ ከፍ አለ፤ አፌ በጠላቶቼ ላይ ተከፈተ፤ በማዳንህ ደስ ብሎኛል።",
    "2": "እንደ እግዚአብሔር ቅዱስ የለምና፥ እንደ አምላካችንም ፃድቅ የለምና፤ ከአንተ በቀር ቅዱስ የለም።",
    "3": "አትታበዩ፥ በኩራትም አትናገሩ፤ እግዚአብሔር አዋቂ ነውና፥ እግዚአብሔርም ስራውን የሚመዝን ነውና፥ ከአፋችሁ የኩራት ነገር አይውጣ።",
    "4": "የሃያላንን ቀስት ሰብሮአል፥ ደካሞችንም በሃይል ታጥቀዋል።",
    "5": "ጠግበው የነበሩ እንጀራ አጡ፤ ተርበው የነበሩ ከራብ አርፈዋል፤ መካኒቱ ሰባት ወልዳለችና፥ ብዙም የወለደችው ደክማለች።",
    "6": "እግዚአብሔር ይገድላል ያድናልም፤ ወደ ሲኦል ያወርዳል፥ ያወጣል።",
    "7": "እግዚአብሔር ድሃ ያደርጋል፥ ባለጠጋም ያደርጋል፤ ያዋርዳል፥ ደግሞም ከፍ ከፍ ያደርጋል።",
    "8": "ከህዝቡ መኳንንት ጋር ያስቀምጣቸው ዘንድ፥ የክብርንም ዙፋን ያወርሳቸው ዘንድ፥ ችግረኛውን ከመሬት ያስነሳል፥ ምስኪኑንም ከጉድፍ ያስነሳል፤ የምድር መሰረቶች የእግዚአብሔር ናቸውና፥ በእነርሱ ላይም አለምን አደረገ።",
    "9": "እርሱ የቅዱሳኑን እግር ይጠብቃል ሃጥአን ግን ዝም ብለው በጨለማ ይቀመጣሉ፤ ሰው በሃይሉ አይበረታምና።",
    "10": "ከእግዚአብሔር ጋር የሚጣሉ ይደቅቃሉ፤ በሰማይም ያንጎደጉድባቸዋል፤ እግዚአብሔር እስከ ምድር ዳርቻ ይፈርዳል፤ ለንጉሱም ሃይል ይሰጣል፤ የመሲሁንም ቀንድ ከፍ ከፍ ያደርጋል።",
    "11": "ህልቃናም ወደ ቤቱ ወደ አርማቴም ሄደ፤ ብላቴናውም በካሁኑ በኤሊ ፊት እግዚአብሔርን ያገለግል ነበር።",
    "12": "የኤሊም ልጆች ምናምንቴዎች ነበሩ፤ እግዚአብሔርንም አያውቁም ነበር።",
    "13": "የካህናትም ልማድ በህዝቡ ዘንድ እንዲህ ነበረ፤ ሰው ሁሉ መስዋእት ሲያቀርብ ስጋው በተቀቀለ ጊዜ የካህኑ ሎሌ ይመጣ ነበር፥ በእጁም ሶስት ጣት ያለው ሜንጦ ነበረ፤",
    "14": "ወደ ድስቱም ወይም ወደ ምንቸቱ ወይም ወደ አፍላሉ ወይም ወደ ቶፋው ይሰድደው ነበር፤ ሜንጦውም ያወጣውን ሁሉ ካህኑ ለእርሱ ይወስደው ነበር። ወደዚያም በመጡት በእስራኤላውያን ላይ በሴሎ እንዲህ ያደርጉ ነበር።",
    "15": "ደግሞም ስቡን ሳያቃጥሉ የካህኑ ሎሌ መጥቶ የሚሰዋውን ሰው፦ ጥሬውን እንጂ የተቀቀለውን ስጋ ከአንተ አይወስድምና እጠብስለት ዘንድ ለካህኑ ስጋ ስጠኝ ይለው ነበር።",
    "16": "ሰውየውም፦ አስቀድሞ ስቡን ያቃጥሉት ኋላም ሰውነትህ ደስ የሚያሰኛትን ትወስዳለህ ቢለው፥ እርሱ፦ አይሆንም፥ ነገር ግን አሁን ስጠኝ፤ እንቢም ብትል በግድ እወስደዋለሁ ይለው ነበር።",
    "17": "ሰዎቹም የእግዚአብሔርን ቁርባን ይንቁ ነበርና የጎበዛዝቱ ሃጢአት በእግዚአብሔር ፊት እጅግ ታላቅ ነበረች።",
    "18": "ሳሙኤል ግን ገና ብላቴና ሳለ የበፍታ ኤፉድ ለብሶ በእግዚአብሔር ፊት ያገለግል ነበር።",
    "19": "እናቱም ታናሽ መደረቢያ ሰራችለት፥ በየአመቱም መስዋእት ለመሰዋት ከባልዋ ጋር ስትወጣ ታመጣለት ነበር።",
    "20": "ኤሊም ህልቃናንና ሚስቱን፦ ለእግዚአብሔር ስለ ተሳለችው ስጦታ ፋንታ ከዚህች ሴት እግዚአብሔር ዘር ይስጥህ ብሎ ባረካቸው፤ እነርሱም ወደ ቤታቸው ሄዱ።",
    "21": "እግዚአብሔርም ሃናን አሰበ፥ ፀነሰችም፥ ሶስት ወንዶችና ሁለትም ሴቶች ልጆች ወለደች። ብላቴናውም ሳሙኤል በእግዚአብሔር ፊት አደገ።",
    "22": "ኤሊም እጅግ አረጀ፤ ልጆቹም በእስራኤል ሁሉ ላይ ያደረጉትን ሁሉ፥ በመገናኛውም ድንኳን ደጅ ከሚያገለግሉት ሴቶች ጋር እንደ ተኙ ሰማ።",
    "23": "እርሱም አላቸው፦ ስለ ክፉ ስራችሁ ከዚህ ህዝብ ሁሉ ሰምቻለሁና ስለምን እንዲህ ያለ ነገር ታደርጋላችሁ?",
    "24": "ልጆቼ ሆይ፥ የእግዚአብሔርን ህዝብ ሃጢአተኛ በማድረጋችሁ ስለ እናንተ የደረሰኝ ወሬ መልካም አይደለምና ይህ አይሆንም።",
    "25": "ሰውስ ሰውን ቢበድል እግዚአብሔር ይፈርድበታል፤ ሰው ግን እግዚአብሔርን ቢበድል ስለ እርሱ የሚለምን ማን ነው? እነርሱ ግን እግዚአብሔር ሊገድላቸው ወድዶአልና የአባታቸውን ቃል አልሰሙም።",
    "26": "ብላቴናውም ሳሙኤል እያደገ ሄደ፤ በእግዚአብሔርም በሰውም ፊት ሞገስ እያገኘ ሄደ።",
    "27": "የእግዚአብሔርም ሰው ወደ ኤሊ መጥቶ አለው፦ እግዚአብሔር እንዲህ ይላል፦ በግብፅ በፈርኦን ቤት ባርያ ሳለ ለአባትህ ቤት ተገለጥሁ፤",
    "28": "ከእስራኤልም ነገድ ሁሉ ካህን ይሆነኝ ዘንድ፥ በመሰዊያዬ ላይ ይሰዋ ዘንድ፥ እጣንንም ያጥን ዘንድ ኤፉድንም በፊቴ ይለብስ ዘንድ ለእኔ መረጥሁት፤ የእስራኤልንም ልጆች የእሳት ቁርባን ሁሉ ስለ ምግብ ለአባትህ ቤት ሰጠሁ።",
    "29": "በማደሪያዬ ያቀርቡት ዘንድ ያዘዝሁትን መስዋእቴንና ቁርባኔን ስለ ምን ረገጣችሁ? እንድትወፍሩም የህዝቤን የእስራኤልን ቁርባን ሁሉ መጀመሪያ በመብላታችሁ ከእኔ ይልቅ ልጆችህን ለምን አከበርህ?",
    "30": "ስለዚህም የእስራኤል አምላክ እግዚአብሔር እንዲህ ይላል፦ በእውነት ቤትህ የአባትህም ቤት ለዘላለም በፊቴ እንዲኖር ተናግሬአለሁ፤ አሁን ግን እግዚአብሔር እንዲህ ይላል፦ ያከበሩኝን አከብራለሁና፥ የናቁኝም ይናቃሉና ይህ አይሆንልኝም።",
    "31": "እነሆ፥ ለቤትህ ሽማግሌ እንዳይገኝ፥ ክንድህን የአባትህንም ቤት ክንድ የምሰብርበት ዘመን ይመጣል።",
    "32": "በእስራኤል በረከት ሁሉ፥ በማደሪያዬ ጠላትህን ታያለህ፤ በቤትህም ለዘላለም ሽማግሌ አይገኝም።",
    "33": "ከመሰዊያዬ ያልተቆረጠ ልጅህ ቢገኝ አይንህን ያፈዝዘዋል፥ ነፍስህንም ያሳዝናል ከቤትህም የሚወለዱ ሰዎች ሁሉ በጎልማስነት ይሞታሉ።",
    "34": "ይህ በሁለቱ ልጆችህ በአፍኒንና በፊንሃስ ላይ የሚመጣ ለአንተ ምልክት ነው፤ ሁለቱ በአንድ ቀን ይሞታሉ።",
    "35": "የታመነም ካህን ለእኔ አስነሳለሁ፥ በልቤም በነፍሴም እንዳለ እንዲሁ ያደርጋል፤ እኔም የታመነ ቤት እሰራለታለሁ፥ ዘመኑን ሁሉ እኔ በቀባሁት ሰው ፊት ይሄዳል።",
    "36": "ከቤትህም የቀረው ሁሉ ይመጣል፥ በፊቱም ሰግዶ፥ ቁራሽ እንጀራ እበላ ዘንድ ከካህናት ወደ አንዲቱ እጣ፥ እባክህ፥ ስደደኝ ብሎ አንድ ብር አንድ እንጀራም ይለምናል።"
}