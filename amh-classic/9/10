{
    "1": "ሳሙኤልም የዘይቱን ብርሌ ወስዶ በራሱ ላይ አፈሰሰው፥ ሳመውም፥ እንዲህም አለው፦ በርስቱ ላይ አለቃ ትሆን ዘንድ እግዚአብሔር ቀብቶሃል፤ የእግዚአብሔርንም ህዝብ ትገዛለህ፥ በዙሪያውም ካሉ ጠላቶቻቸው እጅ ታድናቸዋለህ።",
    "2": "ዛሬ ከእኔ በተለየህ ጊዜ በብንያም ዳርቻ በፄልፃህ አገር ባለው በራሄል መቃብር አጠገብ ሁለት ሰዎች ታገኛለህ፤ እርሱም፦ ልትሻቸው ሄደህ የነበርህላቸው አህዮች ተገኝተዋል፤ እነሆም፥ አባትህ ስለ አህዮች ማሰብ ትቶ፦ የልጄን ነገር እንዴት አደርጋለሁ? እያለ ስለ እናንተ ይጨነቃል ይሉሃል።",
    "3": "ከዚያም ደግሞ ወደ ፊት ትሄዳለህ፤ ወደ ታቦር ወደ ትልቁ ዛፍ ትደርሳለህ በዚያም ሶስት ሰዎች፥ አንዱ ሶስት ሰዎች፥ አንዱ ሶስት የፍየል ጠቦቶች፥ ሁለተኛው ሶስት ዳቦ፥ ሶስተኛውም የወይን ጠጅ አቁማዳ ይዘው ወደ እግዚአብሔር ወደ ቤቴል ሲወጡ ያገኙሃል፤",
    "4": "ሰላምታም ይሰጡሃል፥ ሁለትም ዳቦ ይሰጡሃል፥ ከእጃቸውም ትቀበላለህ።",
    "5": "ከዚያም በኋላ የፍልስጥኤማውያን ጭፍራ ወዳለበት ወደ እግዚአብሔር ኮረብታ ትመጣለህ ወደዚያም ወደ ከተማይቱ በደረስህ ጊዜ፥ በገናና ከበሮ እምቢልታና መሰንቆ ይዘው ትንቢት እየተናገሩ ከኮረብታው መስገጃ የሚወርዱ የነቢያት ጉባኤ ያገኙሃል።",
    "6": "የእግዚአብሔርም መንፈስ በሃይል ይወርድብሃል፥ ከእነርሱም ጋር ትንቢት ትናገራለህ፥ እንደ ሌላ ሰውም ሆነህ ትለወጣለህ።",
    "7": "እነዚህም ምልክቶች በደረሱህ ጊዜ እግዚአብሔር ከአንተ ጋር ነውና እጅህ የምታገኘውን ሁሉ አድርግ።",
    "8": "በፊቴም ወደ ጌልገላ ትወርዳለህ፤ እኔም፥ እነሆ፥ የሚቃጠለውን መስዋእት አቀርብ ዘንድ፥ የደህንነትም መስዋእት እሰዋ ዘንድ ወደ አንተ እወርዳለሁ፤ እኔ ወደ አንተ እስክመጣና የምታደርገውን እስክነግርህ ድረስ ሰባት ቀን ትቆያለህ።",
    "9": "ከሳሙኤልም ዘንድ ለመሄድ ፊቱን በመለሰ ጊዜ እግዚአብሔር ሌላ ልብ ለወጠለት፤ በዚያም ቀን እነዚህ ምልክቶች ሁሉ ደረሱለት።",
    "10": "ወደዚያም ኮረብታ በደረሰ ጊዜ፥ እነሆ፥ የነቢያት ጉባኤ አገኙት፤ የእግዚአብሔርም መንፈስ በሃይል ወረደበት፥ በመካከላቸውም ትንቢት ተናገረ።",
    "11": "ቀድሞም የሚያውቁት ሁሉ ከነቢያት ጋር ትንቢት ሲናገር ባዩት ጊዜ ህዝቡ እርስ በርሳቸው፦ የቂስን ልጅ ያገኘው ምንድር ነው? በውኑ ሳኦል ከነቢያት ወገን ነውን? ተባባሉ።",
    "12": "ከዚያም ስፍራ ያለ አንድ ሰው፦ አባታቸውስ ማን ነው? ብሎ መለሰ። ስለዚህም፦ ሳኦል ደግሞ ከነቢያት ወገን ነውን? የሚል ምሳሌ ሆነ።",
    "13": "ትንቢት መናገሩንም በፈፀመ ጊዜ ወደ ኮረብታው መስገጃ መጣ።",
    "14": "አጎቱም ሳኦልንና ብላቴናውን፥ ወዴት ሄዳችሁ ኖሮአል? አላቸው። እርሱም፦ አህዮችን ልንሻ ሄደን ነበር፤ ባጣናቸውም ጊዜ ወደ ሳሙኤል መጣን አለ።",
    "15": "የሳኦልም አጎት፦ ሳሙኤል የነገረህን፥ እባክህ፥ ንገረኝ አለው።",
    "16": "ሳኦልም አጎቱን፦ አህዮች እንደ ተገኙ ገለጠልን አለው፤ ነገር ግን ሳሙኤል የነገረውን የመንግስትን ነገር አላወራለትም።",
    "17": "ሳሙኤልም ህዝቡን ወደ እግዚአብሔር ወደ ምፅጳ ጠራ።",
    "18": "የእስራኤልንም ልጆች፦ የእስራኤል አምላክ እግዚአብሔር እንዲህ ይላል፦ እስራኤልን ከግብፅ አወጣሁ፥ ከግብፃውያንም እጅ ከሚያስጨንቁአችሁም ነገስታት ሁሉ እጅ አዳንኋችሁ።",
    "19": "ዛሬ ግን ከመከራችሁና ከጭንቃችሁ ሁሉ ያዳናችሁን አምላካችሁን ንቃችሁ፦ እንዲህ አይሁን፥ ነገር ግን ንጉስ አንግስልን አላችሁት። አሁንም በየነገዳችሁና በየወገናችሁ ወደ እግዚአብሔር ፊት ቅረቡ አላቸው።",
    "20": "ሳሙኤልም የእስራኤልን ነገዶች ሁሉ አቀረበ፥ እጣውም በብንያም ነገድ ላይ ወደቀ።",
    "21": "የብንያምንም ነገድ በየወገናቸው አቀረበ፥ እጣውም በማጥሪ ወገን ላይ ወደቀ። የማጥሪንም ወገን በየሰዉ አቀረበ፥ እጣውም በቂስ ልጅ በሳኦል ላይ ወደቀ፤ ፈለጉትም፥ አላገኙትምም።",
    "22": "ከእግዚአብሔርም፦ ገና ወደዚህ የሚመጣ ሰው አለን? ብለው ደግሞ ጠየቁት፤ እግዚአብሔርም፦ እነሆ፥ በእቃ መካከል ተሸሽጎአል ብሎ መለሰ።",
    "23": "እነርሱም ሮጠው ከዚያ አመጡት፤ እርሱም በህዝቡ መካከል ቆመ፥ ከህዝቡም ሁሉ ይልቅ ከትከሻው ወደ ላይ ከፍ ያለ ቁመተ ረጅም ነበረ።",
    "24": "ሳሙኤልም ለህዝቡ ሁሉ፦ ከህዝቡ ሁሉ እርሱን የሚመስል እንደሌለ እግዚአብሔር የመረጠውን ታያላችሁን? አላቸው፤ ህዝቡም ሁሉ፦ ንጉስ ህያው ይሁን እያሉ እልልታ አደረጉ።",
    "25": "ሳሙኤልም የመንግስቱን ወግ ነገረ፥ በመፅሃፍም ፃፈው፤ በእግዚአብሔርም ፊት አኖረው። ሳሙኤልም ህዝቡን ሁሉ ወደ እየቤታቸው አሰናበታቸው።",
    "26": "ሳኦልም ወደ ቤቱ ወደ ጊብአ ሄደ፤ እግዚአብሔር ልባቸውን የነካ ሃያላንም ከእርሱ ጋር ሄዱ።",
    "27": "ምናምንቴዎች ሰዎች ግን፦ ይህ ሰው እንዴት ያድነናል? ብለው ናቁት፥ እጅ መንሻም አላመጡለትም።"
}