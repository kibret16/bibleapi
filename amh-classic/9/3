{
    "1": "ብላቴናውም ሳሙኤል በኤሊ ፊት እግዚአብሔርን ያገለግል ነበር፤ በዚያም ዘመን የእግዚአብሔር ቃል ብርቅ ነበረ፤ ራእይም አይገለጥም ነበር።",
    "2": "በዚያም ዘመን እንዲህ ሆነ፤ የኤሊ አይኖች ማየት እስኪሳናቸው ድረስ መፍዘዝ ጀምረው ነበር።",
    "3": "ኤሊም በስፍራው ተኝቶ ሳለ፥ የእግዚአብሔር መብራት ገና ሳይጠፋ፥ ሳሙኤልም የእግዚአብሔር ታቦት ባለበት በእግዚአብሔር መቅደስ ተኝቶ ሳለ፥",
    "4": "እግዚአብሔር ሳሙኤልን ጠራው፤ እርሱም፦ እነሆኝ አለ።",
    "5": "ወደ ኤሊም ሮጠ፦ እነሆኝ የጠራኸኝ አለው። እርሱም፦ አልጠራሁህም ተመልሰህ ተኛ አለው። ሄዶም ተኛ።",
    "6": "እግዚአብሔርም ደግሞ፦ ሳሙኤል ሆይ ብሎ ጠራው። ሳሙኤልም ተነስቶ ወደ ኤሊ ሄደና፦ እነሆኝ የጠራኸኝ አለው። እርሱም፦ ልጄ ሆይ፥ አልጠራሁህም ተመልሰህ ተኛ ብሎ መለሰ።",
    "7": "ሳሙኤል ግን ገና እግዚአብሔርን አላወቀም ነበር፥ የእግዚአብሔርም ቃል ገና አልተገለጠለትም ነበር።",
    "8": "እግዚአብሔርም ሳሙኤልን እንደ ገና ሶስተኛ ጊዜ ጠራው። እርሱም ተነስቶ ወደ ኤሊ ሄደና፦ እነሆኝ የጠራኸኝ አለ። ኤሊም እግዚአብሔር ብላቴናውን እንደ ጠራው አስተዋለ።",
    "9": "ኤሊም ሳሙኤልን፦ ሄደህ ተኛ፤ ቢጠራህም፦ አቤቱ፥ ባርያህ ይሰማልና ተናገር በለው አለው። ሳሙኤልም ሄዶ በስፍራው ተኛ።",
    "10": "እግዚአብሔርም መጥቶ ቆመ፥ እንደ ቀድሞውም፦ ሳሙኤል ሳሙኤል ብሎ ጠራው። ሳሙኤልም፦ ባርያህ ይሰማልና ተናገር አለው።",
    "11": "እግዚአብሔርም ሳሙኤልን አለው፦ እነሆ፥ የሰማውን ሁሉ ሁለቱ ጆሮቹ ጭው የሚያደርግ አንድ ነገርን በእስራኤል አደርጋለሁ።",
    "12": "በዚያም ቀን በቤቱ ላይ የተናገርሁትን ሁሉ በኤሊ አወርዳለሁ፤ እኔም ጀምሬ እፈፅምበታለሁ።",
    "13": "ልጆቹ የእርግማን ነገር እንዳደረጉ አውቆ አልከለከላቸውምና ስለ ሃጢአቱ በቤቱ ለዘላለም እንድፈርድ አስታውቄዋለሁ።",
    "14": "ስለዚህም የኤሊ ቤት ሃጢአት በመስዋእትና በቁርባን ለዘላለም እንዳይሰረይለት ለኤሊ ቤት ምያለሁ።",
    "15": "ሳሙኤልም እስኪነጋ ተኛ፥ ማልዶም ተነስቶ የእግዚአብሔርን ቤት ደጅ ከፈተ። ሳሙኤልም ራእዩን ለኤሊ መንገር ፈራ።",
    "16": "ኤሊም ሳሙኤልን ጠርቶ፦ ልጄ ሳሙኤል ሆይ፥ አለ፤ እርሱም፦ እነሆኝ አለ።",
    "17": "እርሱም፦ እግዚአብሔር የነገረህ ነገር ምንድር ነው? ከእኔ አትሸሽግ፤ ከነገረህ ነገር ሁሉ የሸሸግኸኝ እንደ ሆነ እግዚአብሔር እንዲህ ያድርግብህ፥ እንዲህም ይጨምርብህ አለው።",
    "18": "ሳሙኤልም ነገሩን ሁሉ ነገረው፥ አንዳችም አልሸሸገውም። ኤሊም፦ እርሱ እግዚአብሔር ነው ደስ ያሰኘውን ያድርግ አለ።",
    "19": "ሳሙኤልም አደገ፥ እግዚአብሔርም ከእርሱ ጋር ነበረ፤ ከቃሉም አንዳች በምድር ላይ አይወድቀም ነበር።",
    "20": "እስራኤልም ሁሉ ከዳን እስከ ቤርሳቤህ ድረስ ሳሙኤል ለእግዚአብሔር ነቢይ ይሆን ዘንድ የታመነ እንደ ሆነ አወቀ።",
    "21": "እግዚአብሔርም ደግሞ በሴሎ ተገለጠ፤ እግዚአብሔርም በእግዚአብሔር ቃል ለሳሙኤል በሴሎ ይገለጥ ነበር። የሳሙኤልም ቃል ለእስራኤል ሁሉ ደረሰ።"
}