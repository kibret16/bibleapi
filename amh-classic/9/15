{
    "1": "ሳሙኤልም ሳኦልን አለው፦ በህዝቡ በእስራኤል ላይ ንጉስ እንድትሆን እቀባህ ዘንድ እግዚአብሔር ላከኝ፥ አሁንም የእግዚአብሔርን ድምፅ ስማ።",
    "2": "የሰራዊት ጌታ እግዚአብሔር እንዲህ ይላል፦ እስራኤል ከግብፅ በወጣ ጊዜ አማሌቅ በመንገድ እየተቃወመ ያደረገበትን እበቀላለሁ።",
    "3": "አሁንም ሄደህ አማሌቅን ምታ፥ ያላቸውንም ሁሉ ፈፅመህ አጥፋ፥ አትማራቸውም፤ ወንዱንና ሴቱን ብላቴናውንና ህፃኑን በሬውንና በጉን ግመሉንና አህያውን ግደል።",
    "4": "ሳኦልም ህዝቡን ጠርቶ በጌልገላ ቆጠራቸው፤ ሁለት መቶ ሺህ እግረኞች፥ ከይሁዳም አስር ሺህ ሰዎች ነበሩ።",
    "5": "ሳኦልም ወደ አማሌቅ ከተማ ወጣ፥ በሸለቆውም ውስጥ ተደበቀ።",
    "6": "ሳኦል ቄናውያንን፦ ተነስታችሁ ሂዱ፤ ከግብፅ በወጡ ጊዜ ለእስራኤል ልጆች ቸርነት አድርጋችኋልና ከአማሌቅ ጋር እንዳላጠፋችሁ ከመካከላቸው ውረዱ አላቸው፤ ቄናውያንም ከአማሌቃውያን መካከል ሄዱ።",
    "7": "ሳኦልም አማሌቃውያንን ከኤውላጥ ጀምሮ በግብፅ ፊት እስካለችው እስከ ሱር ድረስ መታቸው።",
    "8": "የአማሌቅንም ንጉስ አጋግን በህይወቱ ማረከው፥ ህዝቡንም ሁሉ በሰይፍ ስለት ፈፅሞ አጠፋቸው።",
    "9": "ነገር ግን ሳኦልና ህዝቡ ለአጋግ፥ ለተመረጡትም በጎችና በሬዎች ለሰቡትም ጥጆችና ጠቦቶች፥ ለመልካሞቹም ሁሉ ራሩላቸው፥ ፈፅሞ ሊያጠፉአቸውም አልወደዱም፤ ነገር ግን ምናምንቴንና የተናቀውን ሁሉ ፈፅመው አጠፉት።",
    "10-11": "የእግዚአብሔርም ቃል፦ ሳኦል እኔን ከመከተል ተመልሶአልና፥ ትእዛዜንም አልፈፀመምና ስላነገስሁት ተፀፀትሁ ብሎ ወደ ሳሙኤል መጣ። ሳሙኤልም ተቆጣ፤ ሌሊቱንም ሁሉ ወደ እግዚአብሔር ጮኸ።",
    "12": "ሳሙኤልም በነጋው ሳኦልን ለመገናኘት ማለደ፦ ሳኦልም ወደ ቀርሜሎስ መጣ፤ እነሆም፥ የመታሰቢያ አምድ ባቆመ ጊዜ ዞሮ አለፈ፥ ወደ ጌልገላም ወረደ የሚል ወሬ ለሳሙኤል ደረሰለት።",
    "13": "ሳሙኤልም ወደ ሳኦል መጣ፤ ሳኦልም፦ አንተ ለእግዚአብሔር የተባረክህ ሁን፤ የእግዚአብሔርን ትእዛዝ ፈፅሜአለሁ አለው።",
    "14": "ሳሙኤልም፦ ይህ በጆሮዬ የምሰማው የበጎች ጩኸትና የበሬዎች ግሳት ምንድር ነው? አለ።",
    "15": "ሳኦልም፦ ህዝቡ ለአምላክህ ለእግዚአብሔር ይሰዉአቸው ዘንድ መልካሞቹን በጎችና በሬዎች አድነዋቸዋልና ከአማሌቃውያን አምጥተዋቸዋል፤ የቀሩትንም ፈፅመን አጠፋን አለው።",
    "16": "ሳሙኤልም ሳኦልን፦ ቆይ፥ እግዚአብሔር ዛሬ ሌሊት የነገረኝን ልንገርህ አለው፤ እርሱም፦ ተናገር አለው።",
    "17": "ሳሙኤልም አለ፦ በአይንህ ምንም ታናሽ ብትሆን ለእስራኤል ነገዶች አለቃ አልሆንህምን? እግዚአብሔርም በእስራኤል ላይ ንጉስ ትሆን ዘንድ ቀባህ።",
    "18": "እግዚአብሔርም፦ ሄደህ ሃጢአተኞቹን አማሌቃውያንን ፈፅመህ አጥፋቸው፥ እስኪጠፉም ድረስ ውጋቸው ብሎ በመንገድ ላከህ።",
    "19": "ለምርኮ ሳስተህ ለምን የእግዚአብሔርን ቃል አልሰማህም? ለምንስ በእግዚአብሔር ፊት ክፉ አደረግህ?",
    "20": "ሳኦልም ሳሙኤልን፦ የእግዚአብሔርን ቃል ሰምቻለሁ፥ እግዚአብሔርም በላከኝ መንገድ ሄጃለሁ የአማሌቅን ንጉስ አጋግን አምጥቻለሁ፥ አማሌቃውያንንም ፈፅሜ አጥፍቻለሁ።",
    "21": "ህዝቡ ግን ለአምላክህ ለእግዚአብሔር በጌልገላ ይሰዉ ዘንድ ከእርሙ የተመረጡትን በጎችንና በሬዎችን ከምርኮው ወሰዱ አለው።",
    "22": "ሳሙኤልም፦ በውኑ የእግዚአብሔርን ቃል በመስማት ደስ እንደሚለው እግዚአብሔር በሚቃጠልና በሚታረድ መስዋእት ደስ ይለዋልን? እነሆ፥ መታዘዝ ከመስዋእት፥ ማዳመጥም የአውራ በግ ስብ ከማቅረብ ይበልጣል።",
    "23": "አመፀኝነት እንደ ምዋርተኛ ሃጢአት፥ እልከኝነትም ጣኦትንና ተራፊምን እንደ ማምለክ ነው፤ የእግዚአብሔርን ቃል ንቀሃልና እግዚአብሔር ንጉስ እንዳትሆን ናቀህ አለ።",
    "24": "ሳኦልም ሳሙኤልን፦ ህዝቡን ስለ ፈራሁ፥ ቃላቸውንም ስለ ሰማሁ የእግዚአብሔርን ትእዛዝና የአንተን ቃል በመተላለፍ በድያለሁ።",
    "25": "አሁንም፥ እባክህ፥ ሃጢአቴን ይቅር በለኝ፥ ለእግዚአብሔርም እሰግድ ዘንድ ከእኔ ጋር ተመለስ አለው።",
    "26": "ሳሙኤልም ሳኦልን፦ የእግዚአብሔርን ቃል ንቀሃልና፥ እግዚአብሔርም በእስራኤል ላይ ንጉስ እንዳትሆን ንቆሃልና ከአንተ ጋር አልመለስም አለው።",
    "27": "ሳሙኤልም ሊሄድ ዘወር ባለ ጊዜ ሳኦል የልብሱን ጫፍ ያዘ፥ ተቀደደም።",
    "28": "ሳሙኤልም፦ እግዚአብሔር የእስራኤልን መንግስት ዛሬ ከአንተ ቀደዳት፥ ከአንተም ለሚሻል ለጎረቤትህ አሳልፎ ሰጣት፤",
    "29": "የእስራኤል ሃይል እንደ ሰው የሚፀፀት አይደለምና አይዋሽም አይፀፀትምም አለው።",
    "30": "እርሱም፦ በድያለሁ፤ አሁን ግን በህዝቤ ሽማግሌዎች ፊትና በእስራኤል ፊት፥ እባክህ፥ አክብረኝ፤ ለአምላክህም ለእግዚአብሔር እሰግድ ዘንድ ከእኔ ጋር ተመለስ አለው።",
    "31": "ሳሙኤልም ከሳኦል በኋላ ተመለሰ፤ ሳኦልም ለእግዚአብሔር ሰገደ።",
    "32": "ሳሙኤልም፦ የአማሌቅን ንጉስ አጋግን አምጡልኝ አለ። አጋግም እየተንቀጠቀጠ ወደ እርሱ መጣ። አጋግም፦ በውኑ ሞት እንደዚህ መራራ ነውን? አለ።",
    "33": "ሳሙኤልም፦ ሰይፍህ ሴቶችን ልጆች አልባ እንዳደረገቻቸው እንዲሁ እናትህ በሴቶች መካከል ልጅ አልባ ትሆናለች አለ፤ ሳሙኤልም አጋግን በእግዚአብሔር ፊት በጌልገላ ቆራረጠው።",
    "34": "ሳሙኤልም ወደ አርማቴም ሄደ፤",
    "35": "ሳኦልም ወደ ቤቱ ወደ ጊብአ ወጣ፦ ሳሙኤልም እስከ ሞተበት ቀን ድረስ ሳኦልን ለማየት ዳግመኛ አልሄደም፥ ሳሙኤልም ለሳኦል አለቀሰ፤ እግዚአብሔርም በእስራኤል ላይ ሳኦልን ስላነገሰ ተፀፀተ።"
}