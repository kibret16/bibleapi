{
    "1": "እንዲህም ሆነ፤ ከአንድ ወር በኋላ አሞናዊው ናኦስ ወጣ፥ በኢያቢስ ገለአድም ሰፈረ፤ የኢያቢስም ሰዎች ሁሉ፦ ቃል ኪዳን አድርግልን፥ እኛም እንገዛልሃለን አሉት።",
    "2": "አሞናዊውም ናኦስ፦ ቀኝ አይናችሁን ሁሉ በማውጣት ቃል ኪዳን አደርግላችኋለሁ፤ በእስራኤልም ሁሉ ላይ ስድብ አደርጋለሁ አላቸው።",
    "3": "የኢያቢስም ሽማግሌዎች፦ ወደ እስራኤል አገር ሁሉ መልክተኞችን እንድንልክ ሰባት ቀን ቆይልን፤ ከዚያም በኋላ የሚያድነን ባይኖር ወደ አንተ እንመጣለን አሉት።",
    "4": "መልክተኞቹም ሳኦል ወዳለበት ወደ ጊብአ መጥተው ይህን ነገር በህዝቡ ጆሮ ተናገሩ፤ ህዝቡም ሁሉ ድምፃቸውን ከፍ አድርገው አለቀሱ።",
    "5": "እነሆም፥ ሳኦል በሬዎቹን ተከትሎ ከእርሻው መጣ፤ ሳኦልም፦ ህዝቡ የሚያለቅስ ምን ሆኖ ነው? አለ። የኢያቢስንም ሰዎች ነገር ነገሩት።",
    "6": "ይህንም ነገር በሰማው ጊዜ በሳኦል ላይ የእግዚአብሔር መንፈስ በሃይል ወረደ፥ ቁጣውም እጅግ ነደደ።",
    "7": "ጥምዱንም በሬዎች ወስዶ ቆራረጣቸው፥ ወደ እስራኤልም ዳርቻ ሁሉ በመልክተኞቹ እጅ ሰደደና፦ ሳኦልንና ሳሙኤልን ተከትሎ የማይወጣ ሁሉ፥ በበሬዎቹ እንዲሁ ይደረግ አለ። ድንጋጤም በህዝቡ ላይ ከእግዚአብሔር ዘንድ ወደቀ፥ እንደ አንድ ሰውም ሆነው ወጡ።",
    "8": "በቤዜቅም ቆጠራቸው፤ የእስራኤልም ልጆች ሶስት መቶ ሺህ፥ የይሁዳም ሰዎች ሰላሳ ሺህ ነበሩ።",
    "9": "የመጡትንም መልክተኞች፦ የኢያቢስ ገለአድን ሰዎች፦ ነገ ፀሃይ በተኮሰ ጊዜ ማዳን ይሆንላችኋል በሉአቸው አሉአቸው። መልክተኞችም መጥተው ለኢያቢስ ሰዎች ነገሩ፤ ደስም አላቸው።",
    "10": "የኢያቢስም ሰዎች፦ ነገ እንወጣላችኋለን፥ ደስ የሚያሰኛችሁንም አድርጉብን አሉ።",
    "11": "በነጋውም ሳኦል ህዝቡን በሶስት ወገን አደረጋቸው፤ ወገግም ባለ ጊዜ ወደ ሰፈሩ መካከል ገቡ፥ ቀትርም እስኪሆን ድረስ አሞናውያንን መቱ፤ የቀሩትም ተበተኑ፥ ሁለትም በአንድ ላይ ሆነው አልቀሩላቸውም።",
    "12": "ህዝቡም ሳሙኤልን፦ ሳኦል አይንገስብን ያሉ እነማናቸው? አውጡአቸውና እንግደላቸው አሉት።",
    "13": "ሳኦልም፦ ዛሬ እግዚአብሔር ለእስራኤል ማዳን አድርጎአልና ዛሬ አንድ ሰው አይሞትም አለ።",
    "14": "ሳሙኤልም ህዝቡን፦ ኑ፥ ወደ ጌልገላ እንሂድ፥ በዚያም መንግስቱን እናድስ አላቸው።",
    "15": "ህዝቡም ሁሉ ወደ ጌልገላ ሄዱ፥ በዚያም ሳኦልን በእግዚአብሔር ፊት በጌልገላ አነገሱት፤ በዚያም በእግዚአብሔር ፊት የደህንነት መስዋእት አቀረቡ፤ በዚያም ሳኦልና የእስራኤል ሰዎች ሁሉ ታላቅ ደስታ አደረጉ።"
}