{
    "1": "በተራራማው በኤፍሬም አገር ከአርማቴም መሴፋ የሆነ ስሙ ህልቃና የተባለ ኤፍሬማዊ ሰው ነበረ፤ እርሱም የኢያሬምኤል ልጅ የኢሊዮ ልጅ የቶሁ ልጅ የናሲብ ልጅ ነበረ።",
    "2": "ሁለትም ሚስቶች ነበሩት፤ የአንዲቱ ስም ሃና የሁለተኛይቱም ስም ፍናና ነበረ፤ ለፍናናም ልጆች ነበሩአት፥ ለሃና ግን ልጅ አልነበራትም።",
    "3": "ያም ሰው በሴሎ ይሰግድ ዘንድ ለሰራዊት ጌታም ለእግዚአብሔር ይሰዋ ዘንድ ከከተማው በየአመቱ ይወጣ ነበር። የእግዚአብሔርም ካህናት ሁለቱ የኤሊ ልጆች አፍኒንና ፊንሃስ በዚያ ነበሩ።",
    "4": "ህልቃና የሚሰዋበት ቀን በደረሰ ጊዜም ለሚስቱ ለፍናና ለወንዶችና ለሴቶች ልጆችዋ ሁሉ እድል ፈንታቸውን ሰጣቸው።",
    "5": "ሃናንም ይወድድ ነበርና ለሃና ሁለት እጥፍ እድል ፈንታ ሰጣት፤ እግዚአብሔር ግን ማህፀንዋን ዘግቶ ነበር።",
    "6": "እግዚአብሔርም ማህፀንዋን ዘግቶ ነበርና ጣውንትዋ ታስቆጣት ታበሳጫትም ነበር።",
    "7": "በየአመቱም እንዲህ ባደረገ ጊዜ እርስዋም ወደ እግዚአብሔር በምትወጣበት ጊዜ ታበሳጫት ነበር፤ ሃናም ታለቅስ ነበር፥ አንዳችም አትቀምስም ነበር።",
    "8": "ባልዋም ህልቃና፦ ሃና ሆይ፥ ለምን ታለቅሻለሽ? ለምንስ አትቀምሺም? ለምንስ ልብሽ ያዝንብሻል? እኔስ ከአስር ልጆች አልሻልልሽምን? አላት።",
    "9": "በሴሎ ከበሉና ከጠጡ በኋላ ሃና ተነሳች፦ ካህኑም ኤሊ በእግዚአብሔር መቅደስ መቃን አጠገብ በመንበሩ ላይ ተቀምጦ ነበር።",
    "10": "እርስዋም በልብዋ ትመረር ነበር፥ በእግዚአብሔር ፊት ፀለየች፥ ፅኑ ልቅሶም አለቀሰች።",
    "11": "እርስዋም፦ አቤቱ፥ የሰራዊት ጌታ ሆይ፥ የባርያህን መዋረድ ተመልክተህ ብታስበኝ፥ እኔንም ባትረሳ፥ ለባርያህም ወንድ ልጅ ብትሰጥ፥ እድሜውን ሁሉ ለእግዚአብሔር እሰጠዋለሁ፥ ምላጭም በራሱ ላይ አይደርስም ብላ ስእለት ተሳለች።",
    "12": "ፀሎትዋንም በእግዚአብሔር ፊት ባበዛች ጊዜ ኤሊ አፏን ይመለከት ነበር።",
    "13": "ሃናም በልብዋ ትናገር ነበር፤ ድምፅዋም ሳይሰማ ከንፈርዋን ታንቀሳቅስ ነበር፤ ኤሊም እንደ ሰከረች ቆጠራት።",
    "14": "ኤሊም፦ ስካርሽ እስከ መቼ ነው? የወይን ጠጅሽን ከአንቺ አርቂው አላት።",
    "15": "ሃናም፦ ጌታዬ ሆይ፥ አይደለም፥ እኔስ ልብዋ ያዘነባት ሴት ነኝ፤ ጠጅና ሌላ የሚያሰክር ነገር አልጠጣሁም፥ ነገር ግን በእግዚአብሔር ፊት ነፍሴን አፈሰስሁ፤",
    "16": "ህዘኔና ጭንቀቴ ስለ በዛ እስከ አሁን ድረስ ተናግሬአለሁና ባርያህን እንደ ምናምንቴ ሴት አትቁጠረኝ ብላ መለሰችለት።",
    "17": "ኤሊም፦ በደህና ሂጂ፥ የእስራኤልም አምላክ የለመንሽውን ልመና ይስጥሽ ብሎ መለሰላት።",
    "18": "እርስዋም፦ ባርያህ በአይንህ ፊት ሞገስ ላግኝ አለች። ሴቲቱም መንገድዋን ሄደች፤ በላችም፥ ፊትዋም ከእንግዲህ ወዲያ አዘንተኛ መስሎ አልታየም።",
    "19": "ማልደው ተነስተው በእግዚአብሔር ፊት ሰገዱ፥ ተመልሰውም ወደ አርማቴም ወደ ቤታቸው መጡ። ህልቃናም ሚስቱን ሃናን አወቃት፤ እግዚአብሔርም አሰባት፤",
    "20": "የመፅነስዋም ወራት ካለፈ በኋላ ሃና ወንድ ልጅ ወለደች፤ እርስዋም፦ ከእግዚአብሔር ለምኜዋለሁ ስትል ስሙን ሳሙኤል ብላ ጠራችው።",
    "21": "ሰውየውም ህልቃና ከቤተ ሰቡ ሁሉ ጋር የአመቱን መስዋእትና ስእለቱን ለእግዚአብሔር ያቀርብ ዘንድ ወጣ።",
    "22": "ሃና ግን አልወጣችም፥ ባልዋንም፦ ህፃኑ ጡት እስኪተው ድረስ እቀመጣለሁ፤ ከዚያም በኋላ በእግዚአብሔር ፊት ይታይ ዘንድ፥ በዚያም ለዘላለም ይሆን ዘንድ አመጣዋለሁ አለችው።",
    "23": "ባልዋም ህልቃና፦ በአይንሽ ደስ ያሰኘሽን አድርጊ፥ ጡትም እስኪተው ድረስ ተቀመጪ፤ ብቻ እግዚአብሔር ቃሉን ያፅና አላት። ሴቲቱም ልጅዋን እያጠባች ጡት እስኪተው ድረስ በቤትዋ ተቀመጠች።",
    "24": "ጡትም በተወ ጊዜ ከእርስዋ ጋር እርሱንና አንድ የሶስት አመት ወይፈን፥ አንድ የኢፍ መስፈሪያ ዱቄት፥ አንድ አቁማዳ የወይን ጠጅ ይዛ ወደ ሴሎ ወደ እግዚአብሔር ቤት አመጣችው፤ ህፃኑም ገና ታናሽ ነበረ።",
    "25": "ወይፈኑንም አረዱ፥ ህፃኑንም ወደ ኤሊ አመጡት።",
    "26": "እርስዋም አለች፦ ጌታዬ ሆይ፥ በህያው ነፍስህ እምላለሁ! ጌታ ሆይ፥ ወደ እግዚአብሔር ለመፀለይ በዚህ በአንተ ዘንድ ቆማ የነበረች ሴት እኔ ነኝ።",
    "27": "ስለዚህ ህፃን ፀለይሁ፤",
    "28": "እግዚአብሔርም የለመንሁትን ልመናዬን ሰጥቶኛል፤ እኔም ደግሞ ለእግዚአብሔር ሰጥቼዋለሁ፤ እድሜውን ሁሉ ለእግዚአብሔር የተሰጠ ይሆናል።"
}