{
    "1": "ዳዊትም ከአርማቴም አገር ከነዋትዘራማ ሸሸ፥ ወደ ዮናታንም መጥቶ፦ ምን አደረግሁ? እኔንስ ለመግደል የሚፈልግ በአባትህ ፊት ጠማምነቴና ሃጢአቴ ምንድር ነው? ብሎ ተናገረው።",
    "2": "ዮናታንም፦ ይህንስ ያርቀው፥ አትሞትም፤ እነሆ፥ አባቴ አስቀድሞ ለእኔ ሳይገልጥ ትልቅም ትንሽም ነገር ቢሆን አያደርግም፤ አባቴስ ይህን ነገር ለምን ይሰውረኛል? እንዲህ አይደለም አለው።",
    "3": "ዳዊትም፦ እኔ በፊትህ ሞገስ እንዳገኘሁ አባትህ በእውነት ያውቃል፤ እርሱም፦ ዮናታን እንዳይከፋው አይወቅ ይላል፤ ነገር ግን ህያው እግዚአብሔርን! በህያው ነፍስህም እምላለሁ! በእኔና በሞት መካከል አንድ እርምጃ ያህል ቀርቶአል ብሎ ማለ።",
    "4": "ዮናታንም ዳዊትን፦ ነፍስህ የወደደችውን ሁሉ አደርግልሃለሁ አለው።",
    "5": "ዳዊትም ዮናታንን አለው፦ እነሆ፥ ነገ መባቻ ነው፤ በንጉስም አጠገብ ለምሳ አልቀመጥም፤ እስከ ሶስተኛው ቀን ማታ ድረስ በውጭ በሜዳ እንድሸሸግ አሰናብተኝ።",
    "6": "አባትህም ቢፈልገኝ፦ ለዘመዶቹ ሁሉ በዚያ በቤተ ልሄም የአመት መስዋእት አላቸውና ዳዊት ወደ ከተማው ፈጥኖ ይሄድ ዘንድ አፅንቶ ለምኖኛል በለው።",
    "7": "እርሱም፦ መልካም ነው ቢል ለእኔ ለባርያህ ደህንነት ይሆናል፤ ቢቆጣ ግን ክፋት ከእርሱ ዘንድ በእኔ ላይ እንደ ተቆረጠች እወቅ።",
    "8": "እንግዲህ የእግዚአብሔርን ቃል ኪዳን ከባርያህ ጋር አድርገሃልና ለባርያህ ቸርነት አድርግ፤ በደል ግን ቢገኝብኝ አንተ ግደለኝ ለምን ወደ አባትህ ታደርሰኛለህ?",
    "9": "ዮናታንም፦ ይህ ከአንተ ይራቅ፤ ከአባቴ ዘንድ ክፋት በላይህ እንደ ተቆጠረች ያወቅሁ እንደ ሆነ አልነግርህምን? አለ።",
    "10": "ዳዊትም ዮናታንን፦ አባትህ ስለ እኔ ክፉ ነገር የነገረህ እንደ ሆን ማን ይነግረኛል? አለው።",
    "11": "ዮናታንም ዳዊትን፦ ና ወደ ሜዳ እንውጣ አለው። ሁለቱም ወደ ሜዳ ወጡ።",
    "12": "ዮናታንም ዳዊትን አለው፦ የእስራኤል አምላክ እግዚአብሔር ምስክር ይሁን፤ ነገ ወይም ከነገ ወዲያ በዚህ ጊዜ አባቴን መርምሬ፥ እነሆ፥ በዳዊት ላይ መልካም ቢያስብ ልኬ እገልጥልሃለሁ፤",
    "13": "አባቴም በአንተ ላይ ክፋት ማድረግ ቢወድድ እኔም ባላስታውቅህ በደህና ትሄድ ዘንድ ባላሰናብትህ፥ እግዚአብሔር በዮናታን ይህን ያድርግ ይህንም ይጨምር፤ እግዚአብሔርም ከአባቴ ጋር እንደ ነበረ ከአንተ ጋር ይሁን።",
    "14": "እኔም እንዳልሞት በህይወቴ ዘመን የእግዚአብሔርን ቸርነት አድርግልኝ፤",
    "15": "ደግሞም እግዚአብሔር የዳዊትን ጠላቶች ሁሉ እያንዳንዱ ከምድር ባጠፋቸው ጊዜ ለዘላለም ቸርነትህን ከቤቴ አታርቀው።",
    "16": "ዮናታንም፦ እግዚአብሔር ከዳዊት ጠላቶች እጅ ይፈልገው ብሎ ከዳዊት ቤት ጋር ቃል ኪዳን አደረገ።",
    "17": "ዮናታንም ዳዊትን እንደ ነፍሱ ይወድድ ነበርና እንደ ገና ማለለት።",
    "18": "ዮናታንም አለው፦ ነገ መባቻ ነው፥ መቀመጫህም ባዶ ሆኖ ይገኛልና ትታሰባለህ።",
    "19": "ሶስት ቀንም ያህል ቆይ፤ ከዚህም በኋላ ፈጥነህ ውረድ፥ ነገሩም በተደረገበት ቀን ወደ ተሸሸግህበት ስፍራ ሂድ፥ በኤዜል ድንጋይም አጠገብ ቆይ።",
    "20": "እኔም በአላማ ላይ እወረውራለሁ ብዬ ሶስት ፍላፃዎችን ወደ አጠገቡ እወረውራለሁ።",
    "21": "እነሆም፦ ሂድ ፍላፃዎችን ፈልግ ብዬ ብላቴናውን እልከዋለሁ፤ ብላቴናውንም፦ እነሆ፥ ፍላፃው ከአንተ ወደዚህ ነው፤ ይዘኸው ወደ እኔ ና ያልሁት እንደ ሆነ፥ ህያው እግዚአብሔርን! ለአንተ ደህንነት ነውና ምንም የለብህም።",
    "22": "ብላቴናውን ግን፦ እነሆ፥ ፍላፃው ከአንተ ወዲያ ነው ያልሁት እንደ ሆነ፥ እግዚአብሔር አሰናብቶሃልና መንገድህን ሂድ።",
    "23": "አንተና እኔም ስለ ተነጋገርነው፥ እነሆ፥ እግዚአብሔር ለዘላለም በመካከላችን ምስክር ነው።",
    "24": "ዳዊትም በሜዳው ተሸሸገ፤ መባቻም በሆነ ጊዜ ንጉሱ ግብር ለመብላት ተቀመጠ።",
    "25": "ንጉሱም እንደ ቀድሞው በግንቡ አጠገብ በዙፋኑ ላይ ተቀመጠ፤ ዮናታንም ቆሞ ነበር፥ አበኔርም በሳኦል አጠገብ ተቀመጠ፤ የዳዊትም ስፍራ ባዶውን ነበረ።",
    "26": "ሳኦልም፦ አንድ ነገር ሆኖአል፥ ንፁህም አይደለም፤ በእውነት ንፁህ አይደለም ብሎ አስቦአልና በዚያን ቀን ምንም አልተናገረም።",
    "27": "ከመባቻም በኋላ በማግስቱ በሁለተኛው ቀን የዳዊት ስፍራ ባዶውን ነበረ፤ ሳኦልም ልጁን ዮናታንን፦ የእሴይ ልጅ ትናንትና ወይም ዛሬ ግብር ሊበላ ያልመጣ ስለ ምን ነው? አለው።",
    "28": "ዮናታንም ለሳኦል፦ ዳዊት ወደ ቤተ ልሄም ይሄድ ዘንድ አፅንቶ ለመነኝ፤",
    "29": "እርሱም፦ ዘመዶቼ በከተማ ውስጥ መስዋእት አላቸውና፥ ወንድሜም ጠርቶኛልና እባክህ፥ አሰናብተኝ፤ አሁንም በአይኖችህ ሞገስ አግኝቼ እንደ ሆነ ልሂድና ወንድሞቼን ልይ አለ፤ ስለዚህ ወደ ንጉስ ሰደቃ አልመጣም ብሎ መለሰለት።",
    "30": "የሳኦልም ቁጣ በዮናታን ላይ ነደደና፦ አንተ የጠማማ ሴት ልጅ፥ የእሴይን ልጅ ለአንተ ማፈርያ ለእናትህም ህፍረተ ስጋ ማፈርያ እንደ መረጥህ እኔ አላውቅምን?",
    "31": "የእሴይም ልጅ በምድር ላይ በህይወት በሚኖርበት ዘመን ሁሉ አንተና መንግስትህ አትፀኑም፤ አሁንም የሞት ልጅ ነውና ልከህ አስመጣልኝ አለው።",
    "32": "ዮናታንም ለአባቱ ለሳኦል፦ ስለ ምን ይሞታል? ያደረገውስ ምንድር ነው? ብሎ መለሰለት።",
    "33": "ሳኦልም ሊወጋው ጦሩን ወረወረበት፤ ዮናታንም አባቱ ዳዊትን ፈፅሞ ሊገድለው እንደ ፈቀደ አወቀ።",
    "34": "አባቱ ዳዊትን ስላሳፈረው ዮናታን ስለ ዳዊት አዝኖአልና እጅግ ተቆጥቶ ከሰደቃው ተነሳ፥ በመባቻውም በሁለተኛ ቀን ግብር አልበላም።",
    "35": "እንዲህም ሆነ፤ በነጋው ዮናታን ከዳዊት ጋር ወደ ተቃጠረበት ቦታ ወደ ሜዳ ወጣ፥ ከእርሱም ጋር ታናሽ ብላቴና ነበረ።",
    "36": "ብላቴናውንም፦ ሮጠህ የምወረውራቸውን ፍላፃዎች ፈልግልኝ አለው። ብላቴናውም በሮጠ ጊዜ ፍላፃውን ወደ ማዶ ወረወረው።",
    "37": "ብላቴናውም ዮናታን ፍላፃውን ወደ ወረወረበት ስፍራ በመጣ ጊዜ ዮናታን፦ ፍላፃው ከአንተ ወዲያ ነው ብሎ ወደ ብላቴናው ጮኸ።",
    "38": "ዮናታንም ደግሞ፦ ቶሎ ፍጠን፥ አትቆይ ብሎ ወደ ብላቴናው ጮኸ፤ የዮናታንም ብላቴና ፍላፃዎቹን ሰብስቦ ወደ ጌታው መጣ።",
    "39": "ዮናታንና ዳዊት ብቻ ነገሩን ያውቁ ነበር እንጂ ብላቴናው ምንም አያውቅም ነበር።",
    "40": "ዮናታንም መሳርያውን ለብላቴናው ሰጥቶ፦ ወደ ከተማ ውሰድ አለው።",
    "41": "ብላቴናውም በሄደ ጊዜ ዳዊት ከስፍራው በደቡብ አጠገብ ተነሳ፥ በምድርም ላይ በግምባሩ ተደፋ፥ ሶስት ጊዜም ለሰላምታ ሰገደ፤ እየተላቀሱም እርስ በእርሳቸው ተሳሳሙ፥ ይልቁንም ዳዊት እጅግ አለቀሰ።",
    "42": "ዮናታንም ዳዊትን፦ በደህና ሂድ፤ እነሆ፥ እኛ ሁለታችን በእኔና በአንተ፥ በዘሬና በዘርህ መካከል ለዘላለም እግዚአብሔር ይሁን ብለን በእግዚአብሔር ስም ተማምለናል አለው። ዳዊትም ተነስቶ ሄደ፤ ዮናታንም ወደ ከተማ ገባ።"
}