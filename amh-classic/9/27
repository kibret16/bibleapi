{
    "1": "ዳዊትም በልቡ፦ አንድ ቀን በሳኦል እጅ እጠፋለሁ፤ ወደ ፍልስጥኤማውያንም ምድር ከመሸሽ በቀር የሚሻለኝ የለም፤ ሳኦልም በእስራኤል አውራጃ ሁሉ እኔን መሻት ይተዋል፥ እንዲሁም ከእጁ እድናለሁ አለ።",
    "2": "ዳዊትም ከእርሱም ጋር የነበሩት ስድስቱ መቶ ሰዎች ተነስተው ወደ ጌት ንጉስ ወደ አሜህ ልጅ ወደ አንኩስ አለፉ።",
    "3": "ዳዊትና ሰዎቹም እያንዳንዳቸው ከነ ቤተ ሰቡ ከአንኩስ ጋር በጌት ውስጥ ተቀመጡ፤ ከዳዊትም ጋር ኢይዝራኤላዊቱ አኪናሆምና የቀርሜሎሳዊው የናባል ሚስት አቢግያ ሁለቱ ሚስቶቹ ነበሩ።",
    "4": "ሳኦልም ዳዊት ወደ ጌት እንደ ኮበለለ ሰማ፤ ከዚያም በኋላ ደግሞ አልፈለገውም።",
    "5": "ዳዊትም አንኩስን፦ በአይንህ ፊት ሞገስ አግኝቼ እንደ ሆነ በዚህ አገር በአንዲቱ ከተማ የምቀመጥበት ስፍራ ስጠኝ፤ ስለ ምን እኔ ባርያህ ከአንተ ጋር በንጉስ ከተማ እቀመጣለሁ? አለው።",
    "6": "በዚያም ቀን አንኩስ ፂቅላግን ሰጠው፤ ስለዚህም ፂቅላግ እስከ ዛሬ ድረስ ለይሁዳ ነገስታት ሆነች።",
    "7": "ዳዊትም በፍልስጥኤማውያን አገር የተቀመጠበት የዘመን ቁጥር አንድ አመት ከአራት ወር ነበረ።",
    "8": "ዳዊትና ሰዎቹም ወጥተው በጌሹራውያንና በጌርዛውያን በአማሌቃውያንም ላይ ዘመቱ፤ እነዚህም እስከ ሱር እስከ ግብፅ ምድር ድረስ ባለው አገር ድሮውኑ ተቀምጠው ነበር።",
    "9": "ዳዊትም ምድሪቱን መታ፤ ወንድ ሆነ ሴትም ሆነ ማንንም በህይወት አልተወም፤ በጎችንና ላሞችን አህያዎችንና ግመሎችን ልብስንም ማረከ፥ ተመልሶም ወደ አንኩስ መጣ።",
    "10": "አንኩስም፦ ዛሬ በማን ላይ ዘመታችሁ? አለ፤ ዳዊትም፦ በይሁዳ ደቡብ፥ በይረህምኤላውያንም ደቡብ፥ በቄናውያንም ደቡብ ላይ ዘመትን አለ።",
    "11": "ዳዊት እንዲህ አደረገ በፍልስጥኤማውያንም አገር በሚቀመጥበት ዘመን ሁሉ ልማዱ ይህ ነበረ ብለው እንዳይናገሩብን ብሎ ዳዊት ወደ ጌት ያመጣቸው ዘንድ ወንድም ሆነ ሴትም ሆነ ማንንም በህይወት አልተወም።",
    "12": "አንኩስም፦ በህዝቡ በእስራኤል ዘንድ እጅግ የተጠላ ሆኖአል፤ ስለዚህም ለዘላለም ባርያ ይሆነኛል ብሎ ዳዊትን አመነው።"
}