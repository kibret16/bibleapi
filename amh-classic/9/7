{
    "1": "የቂርያትይአሪም ሰዎችም መጥተው የእግዚአብሔርን ታቦት አወጡ፥ በኮረብታውም ላይ ወዳለው ወደ አሚናዳብ ቤት አገቡት፤ የእግዚአብሔርም ታቦት እንዲጠብቅ ልጁን አልአዛርን ቀደሱት።",
    "2": "ታቦቱም በቂርያትይአሪም ከተቀመጠበት ቀን ጀምሮ ወራቱ ረዘመ፥ ሃያ አመትም ሆነ፤ የእስራኤልም ቤት ሁሉ አዝኖ እግዚአብሔርን ተከተለ።",
    "3": "ሳሙኤልም የእስራኤልን ቤት ሁሉ፦ በሙሉ ልባችሁ ወደ እግዚአብሔር ከተመለሳችሁ እንግዶችን አማልክትና አስታሮትን ከመካከላችሁ አርቁ፥ ልባችሁንም ወደ እግዚአብሔር አቅኑ፥ እርሱንም ብቻ አምልኩ፤ ከፍልስጥኤማውያንም እጅ ያድናችኋል ብሎ ተናገራቸው።",
    "4": "የእስራኤልም ልጆች በአሊምንና አስታሮትን አራቁ፥ እግዚአብሔርንም ብቻ አመለኩ።",
    "5": "ሳሙኤልም፦ እስራኤልን ሁሉ ወደ ምፅጳ ሰብስቡ፥ ስለ እናንተም ወደ እግዚአብሔር እፀልያለሁ አለ።",
    "6": "ወደ ምፅጳም ተሰበሰቡ፤ ውሃም ቀድተው በእግዚአብሔር ፊት አፈሰሱ፥ በዚያም ቀን ፆሙ፥ በዚያም፦ እግዚአብሔርን በድለናል አሉ። ሳሙኤልም በእስራኤል ልጆች ላይ በምፅጳ ፈረደ።",
    "7": "ፍልስጥኤማውያንም የእስራኤል ልጆች ወደ ምፅጳ እንደ ተሰበሰቡ በሰሙ ጊዜ የፍልስጥኤማውያን አለቆች በእስራኤል ላይ ወጡ፤ የእስራኤልም ልጆች ሰምተው ፍልስጥኤማውያንን ፈሩ።",
    "8": "የእስራኤልም ልጆች ሳሙኤልን፦ ከፍልስጥኤማውያን እጅ ያድነን ዘንድ ወደ አምላካችን ወደ እግዚአብሔር ትፀልይልን ዘንድ አትታክት አሉት።",
    "9": "ሳሙኤልም አንድ የሚጠባ የበግ ጠቦት ወስዶ ለእግዚአብሔር ፈፅሞ የሚቃጠል መስዋእት አድርጎ አቀረበው፤ ሳሙኤልም ስለ እስራኤል ወደ እግዚአብሔር ጮኸ፥ እግዚአብሔርም ሰማው።",
    "10": "ሳሙኤልም የሚቃጠለውን መስዋእት ሲያሳርግ ፍልስጥኤማውያን ከእስራኤል ጋር ሊዋጉ ቀረቡ፤ እግዚአብሔርም በዚያች ቀን በፍልስጥኤማውያን ላይ ታላቅ ነጎድጓድ አንጎደጎደ፥ አስደነገጣቸውም፤ በእስራኤልም ፊት ድል ተመቱ።",
    "11": "የእስራኤልም ሰዎች ከምፅጳ ወጡ፥ ፍልስጥኤማውያንንም አሳደዱ፤ በቤትካር ታችም እስኪደርሱ ድረስ መቱአቸው።",
    "12": "ሳሙኤልም አንድ ድንጋይ ወስዶ በምፅጳና በሼን መካከል አኖረው፤ ስሙንም፦ እስከ አሁን ድረስ እግዚአብሔር ረድቶናል ሲል አቤንኤዘር ብሎ ጠራው።",
    "13": "ፍልስጥኤማውያንም ተዋረዱ፥ ዳግመኛም ከዚያ ወዲያ ወደ እስራኤል ድንበር አልወጡም፤ በሳሙኤል እድሜ ሁሉ የእግዚአብሔር እጅ በፍልስጥኤማውያን ላይ ነበረች።",
    "14": "ፍልስጥኤማውያንም ከአስቀሎና ጀምሮ እስከ ጌት ድረስ ከእስራኤል የወሰዱአቸው ከተሞች ለእስራኤል ተመለሱ፤ እስራኤልም ድንበሩን ከፍልስጥኤማውያን እጅ አዳነ። በእስራኤልና በአሞራውያንም መካከል እርቅ ነበረ።",
    "15": "ሳሙኤልም በእድሜው ሁሉ በእስራኤል ላይ ይፈርድ ነበር።",
    "16": "በየአመቱም ወደ ቤቴል ወደ ጌልገላ ወደ ምፅጳም ይዞር ነበር፤ በእነዚያም ስፍራዎች ሁሉ በእስራኤል ላይ ይፈርድ ነበር።",
    "17": "ቤቱም በዚያ ነበረና ወደ አርማቴም ይመለስ ነበር፤ በዚያም በእስራኤል ላይ ይፈርድ ነበር፥ በዚያም ለእግዚአብሔር መሰዊያ ሰራ።"
}