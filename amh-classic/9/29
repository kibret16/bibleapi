{
    "1": "ፍልስጥኤማውያንም ጭፍሮቻቸውን ሁሉ ወደ አፌቅ ሰበሰቡ፤ እስራኤላውያንም በኢይዝራኤል ባለው ውሃ ምንጭ አጠገብ ሰፈሩ።",
    "2": "የፍልስጥኤማውያንም አለቆች በመቶ በመቶ በሺህ በሺህ እየሆኑ ያልፉ ነበር፤ ዳዊትና ሰዎቹም ከአንኩስ ጋር በኋለኛው ጭፍራ በኩል ያልፉ ነበር።",
    "3": "የፍልስጥኤማውያንም አለቆች፦ እነዚህ እብራውያን በዚህ ምን ያደርጋሉ? አሉ፤ አንኩስም የፍልስጥኤማውያንን አለቆች፦ ይህ የእስራኤል ንጉስ የሳኦል ባርያ ዳዊት አይደለምን? እርሱም በእነዚህ ቀኖች በእነዚህ አመታት ከእኔ ጋር ነበረ፥ ወደ እኔም ከተጠጋበት ቀን ጀምሮ እስከ ዛሬ ድረስ ምንም አላገኘሁበትም አላቸው።",
    "4": "የፍልስጥኤማውያን አለቆች ግን ተቆጥተው፦ ይህ ሰው ባስቀመጥኸው ስፍራ ይቀመጥ ዘንድ ይመለስ፤ በሰልፉ ውስጥ ጠላት እንዳይሆነን ከእኛ ጋር ወደ ሰልፍ አይውረድ፤ ከጌታው ጋር በምን ይታረቃል? የእነዚህን ሰዎች ራስ በመቁረጥ አይደለምን?",
    "5": "ወይስ ሴቶች፦ ሳኦል ሺህ ገደለ፥ ዳዊት እልፍ ገደለ ብለው በዘፈን የዘመሩለት ይህ ዳዊት አይደለምን? አሉት።",
    "6": "አንኩስም ዳዊትን ጠርቶ፦ ህያው እግዚአብሔርን! አንተ ቅን ነህ፥ ከእኔም ጋር በጭፍራው በኩል መውጣትህና መግባትህ በፊቴ መልካም ነው፤ ወደ እኔም ከመጣህ ጀምሮ እስከ ዛሬ ድረስ አንዳች ክፋት አላገኘሁብህም፤ ነገር ግን በአለቆች ዘንድ አልተወደድህም።",
    "7": "አሁንም ተመልሰህ በደህና ሂድ፥ በፍልስጥኤማውያንም አለቆች አይን ክፋት አታድርግ አለው።",
    "8": "ዳዊትም አንኩስን፦ ምን አድርጌአለሁ? ሄጄስ ከጌታዬ ከንጉሱ ጠላቶች ጋር እንዳልዋጋ፥ በፊትህ ከተቀመጥሁ ጀምሬ እስከ ዛሬ ድረስ በእኔ በባርያህ ምን አግኝተህብኛል? አለው።",
    "9": "አንኩስም መልሶ ዳዊትን፦ እንደ አምላክ መልእክተኛ በአይኔ ፊት መልካም እንደ ሆንህ አውቃለሁ፤ ነገር ግን የፍልስጥኤማውያን አለቆች፦ ከእኛ ጋር ወደ ሰልፍ አይወጣም አሉ።",
    "10": "አሁንም አንተ ከአንተም ጋር የመጡ የጌታህ ባርያዎች ማልዳችሁ ተነሱ፤ ሲነጋም ተነስታችሁ ሂዱ አለው።",
    "11": "ዳዊትና ሰዎቹም ማልደው ይሄዱ ዘንድ፥ ወደ ፍልስጥኤማውያንም አገር ይመለሱ ዘንድ ተነሱ። ፍልስጥኤማውያንም ወደ ኢይዝራኤል ወጡ።"
}