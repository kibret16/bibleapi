{
    "1": "እንዲህም ሆነ፤ ዳዊትና ሰዎቹ በሶስተኛው ቀን ወደ ፂቅላግ በመጡ ጊዜ፥ አማሌቃውያን በደቡብ አገርና በፂቅላግ ላይ ዘምተው ነበር፥ ፂቅላግንም መትተው በእሳት አቃጥለዋት ነበር፤",
    "2": "ሴቶቹንና በውስጥዋም የነበሩትን ሁሉ ከታናሽ እስከ ታላቅ ድረስ ማርከው ነበር፤ ሁሉንም ወስደው መንገዳቸውን ሄዱ እንጂ አንድስ እንኳ አልገደሉም ነበር።",
    "3": "ዳዊትና ሰዎቹም ወደ ከተማ በመጡ ጊዜ፥ እነሆ፥ በእሳት ተቃጥላ፥ ሚስቶቻቸውም ወንዶችና ሴቶች ልጆቻቸውም ተማርከው አገኙ።",
    "4": "ዳዊት ከእርሱም ጋር የነበሩ ህዝብ ድምፃቸውን ከፍ አድርገው ለማልቀስ ሃይል እስኪያጡ ድረስ አለቀሱ።",
    "5": "የዳዊትም ሁለቱ ሚስቶቹ ኢይዝራኤላዊቱ አኪናሆምና የቀርሜሎሳዊው የናባል ሚስት የነበረችው አቢግያ ተማርከው ነበር።",
    "6": "ስለ ወንዶችና ስለ ሴቶች ልጆቻቸው የህዝቡ ሁሉ ልብ ተቆጥቶ ነበርና ህዝቡ ሊወግሩት ስለ ተናገሩ ዳዊት እጅግ ተጨነቀ፤ ዳዊት ግን በአምላኩ በእግዚአብሔር ልቡን አበረታ።",
    "7": "ዳዊትም የአቢሜሌክን ልጅ ካህኑን አብያታርን፦ ኤፉዱን አቅርብልኝ አለው፤ አብያታርም ኤፉዱን ለዳዊት አቀረበለት።",
    "8": "ዳዊትም፦ የእነዚህን ሰራዊት ፍለጋ ልከተልን? አገኛቸዋለሁን? ብሎ እግዚአብሔርን ጠየቀ፤ እርሱም፦ ታገኛቸዋለህና፥ ፈፅመህም ምርኮውን ትመልሳለህና ፍለጋቸውን ተከተል ብሎ መለሰለት።",
    "9": "ዳዊትም ከእርሱም ጋር የነበሩት ስድስት መቶ ሰዎች ሄዱ፥ እስከ ቦሶር ወንዝ ድረስም መጡ፤ ከእነርሱም የቀሩት በዚያ ተቀመጡ።",
    "10": "ዳዊትም ከእርሱም ጋር ያሉት አራት መቶ ሰዎች አሳደዱ፤ ሁለቱ መቶ ሰዎች ግን የቦሶር ወንዝን መሻገር ደክመዋልና በኋላ ቀሩ።",
    "11": "በበረሃውም ውስጥ አንድ ግብፃዊ አግኝተው ወደ ዳዊት ይዘውት መጡ፤ እንጀራም ሰጡትና በላ፥ ውሃም አጠጡት፤",
    "12": "ከበለሱም ጥፍጥፍ ቁራጭና ሁለት የወይን ዘለላ ሰጡት፤ ሶስት ቀንና ሶስት ሌሊት እንጀራ አልበላም ውሃም አልጠጣም ነበርና በበላ ጊዜ ነፍሱ ወደ እርሱ ተመለሰች።",
    "13": "ዳዊትም፦ አንተ የማን ነህ? ከወዴት መጣህ? አለው። እርሱም፦ እኔ የአማሌቃዊ ባርያ ግብፃዊ ብላቴና ነኝ ከሶስት ቀንም በፊት ታምሜ ነበርና ጌታዬ ጥሎኝ ሄደ።",
    "14": "እኛም በከሊታውያን ደቡብ፥ በይሁዳም ምድር፥ በካሌብም ደቡብ ላይ ዘመትን፤ ፂቅላግንም በእሳት አቃጠልናት አለ።",
    "15": "ዳዊትም፦ ወደ እነዚያ ሰራዊት ዘንድ ልትመራኝ ትወድዳለህን? አለው፤ እርሱም፦ እንዳትገድለኝ፥ ለጌታዬም እጅ አሳልፈህ እንዳትሰጠኝ በአምላክ ማልልኝ እንጂ ወደ እነዚያ ሰራዊት እመራሃለሁ አለ።",
    "16": "ወደ ታችም እንዲወርድ ባደረገው ጊዜ፥ እነሆ፥ ከፍልስጥኤማውያንና ከይሁዳ ምድር ከወሰዱት ከብዙ ምርኮ ሁሉ የተነሳ በልተው ጠጥተውም የበአልም ቀን አድርገው በምድር ሁሉ ላይ ተበትነው ነበር።",
    "17": "ዳዊትም ከማታ ጀምሮ እስከ ማግስቱ ማታ ድረስ መታቸው፤ ከእነርሱም በግመል ተቀምጠው ከሸሹ ከአራት መቶ ጉልማሶች በቀር አንድ ያመለጠ የለም።",
    "18": "ዳዊትም አማሌቃውያን የወሰዱትን ሁሉ አስጣላቸው፥ ሁለቱንም ሚስቶቹን አዳነ።",
    "19": "ከወንዶችና ከሴቶች ልጆች፥ ከወሰዱትም ምርኮ ሁሉ፥ ታላቅም ሆነ ታናሽም ሆነ፥ ምንም የጎደለባቸው የለም፤ ዳዊትም ሁሉን አስጣለ።",
    "20": "ዳዊትም የበጉንና የላሙን መንጋ ሁሉ ወሰደ፥ ከራሱም ከብት ፊት እየነዳ፦ ይህ የዳዊት ምርኮ ነው አለ።",
    "21": "ዳዊትም ደክመው ዳዊትን ይከተሉት ዘንድ ወዳልቻሉ፥ በቦሶር ወንዝ ወዳስቀራቸው ወደ ሁለቱ መቶ ሰዎች መጣ፤ እነርሱም ዳዊትን ከእርሱም ጋር የነበሩትን ህዝብ ሊቀበሉ ወጡ፤ ዳዊትም ወደ ህዝቡ በቀረበ ጊዜ ደህንነታቸውን ጠየቀ።",
    "22": "ከዳዊትም ጋር ከሄዱ ሰዎች ክፉዎቹና ምናምንቴዎቹ ሁሉ፦ እነዚህ ከእኛ ጋር አልመጡምና እየራሳቸው ሚስቶቻቸውንና ልጆቻቸውን ይዘው ይሂዱ እንጂ ካስጣልነው ምርኮ ምንም አንሰጣቸውም አሉ።",
    "23": "ዳዊትም፦ ወንድሞቼ ሆይ፥ የጠበቀን በእኛም ላይ የመጣውን ጭፍራ በእጃችን አሳልፎ የሰጠን እግዚአብሔር በሰጠን ነገር እንዲህ አታድርጉ፤",
    "24": "ይህንስ ነገ ማን ይሰማችኋል? ነገር ግን የተዋጉትና እቃውን የጠበቁት እድል ፈንታ እኩል ይሆናል፥ አንድነት ይካፈላሉ አለ።",
    "25": "ከዚያም ቀን ጀምሮ እስከ ዛሬ ድረስ ይህን ለእስራኤል ስርአትና ፍርድ አደረገው።",
    "26": "ዳዊትም ወደ ፂቅላግ በመጣ ጊዜ ለዘመዶቹ ለይሁዳ ሽማግሌዎች፦ እነሆ ከእግዚአብሔር ጠላቶች ምርኮ በረከትን ተቀበሉ ብሎ ከምርኮው ሰደደላቸው።",
    "27": "በቤቴል ለነበሩ፥ በራሞት በደቡብ ለነበሩ፥",
    "28": "በየቲር ለነበሩ፥ በአሮኤር ለነበሩ፥ በሲፍሞት ለነበሩ፥ በኤሽትሞአ ለነበሩ፥",
    "29": "በቀርሜሎስ ለነበሩ፥ በይረህምኤላውያንና በቄናውያን ከተሞችም ለነበሩ፥",
    "30": "በሄርማ ለነበሩ፥ በቦራሳን ለነበሩ፥ በአታክ ለነበሩ፥ በኬብሮን ለነበሩ፥",
    "31": "ዳዊትና ሰዎቹም በተመላለሱበት ስፍራ ለነበሩ ሰዎች ሁሉ ላከ።"
}