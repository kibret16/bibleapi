{
    "1": "እንዲህም ሆነ ሳሙኤል በሸመገለ ጊዜ ልጆቹን በእስራኤል ላይ ፈራጆች አደረጋቸው።",
    "2": "የበኩር ልጁም ስም ኢዮኤል፥ የሁለተኛውም ስም አብያ ነበረ። እነርሱም በቤርሳቤህ ይፈርዱ ነበር።",
    "3": "ልጆቹም በመንገዱ አልሄዱም፥ ነገር ግን ረብ ለማግኘት ፈቀቅ አሉ፥ ጉቦም እየተቀበሉ ፍርድን ያጣምሙ ነበር።",
    "4": "የእስራኤልም ሽማግሌዎች ሁሉ ተሰብስበው ወደ ሳሙኤል ወደ አርማቴም መጡና፦",
    "5": "እነሆ፥ አንተ ሸምግለሃል፥ ልጆችህም በመንገድህ አይሄዱም፤ አሁንም እንደ አህዛብ ሁሉ የሚፈርድልን ንጉስ አድርግልን አሉት።",
    "6": "የሚፈርድልንም ንጉስ ስጠን ባሉት ጊዜ ነገሩ ሳሙኤልን አስከፋው፤ ሳሙኤልም ወደ እግዚአብሔር ፀለየ።",
    "7": "እግዚአብሔርም ሳሙኤልን አለው፦ በእነርሱ ላይ እንዳልነግስ እኔን እንጂ አንተን አልናቁምና በሚሉህ ነገር ሁሉ የህዝቡን ቃል ስማ።",
    "8": "ከግብፅ ካወጣኋቸው ቀን ጀምሮ እስከ ዛሬ ድረስ እኔን ትተው እንግዶች አማልክት በማምለካቸው እንደ ሰሩት ስራ ሁሉ እንዲሁ በአንተ ደግሞ ያደርጉብሃል።",
    "9": "አሁንም ቃላቸውን ስማ፤ ነገር ግን ፅኑ ምስክር መስክርባቸው፥ በእነርሱም ላይ የሚነግሰውን የንጉሱን ወግ ንገራቸው።",
    "10": "ሳሙኤልም የእግዚአብሔርን ቃል ሁሉ ንጉስን ለፈለጉ ህዝብ ነገራቸው።",
    "11": "እንዲህም አለ፦ በእናንተ ላይ የሚነግሰው የንጉሱ ወግ ይህ ነው፤ ወንዶች ልጆቻችሁን ወስዶ ሰረገለኞችና ፈረሰኞች ያደርጋቸዋል፥ በሰረገሎቹም ፊት ይሮጣሉ፤",
    "12": "ለራሱም የሻለቆችና የመቶ አለቆች ያደርጋቸዋል፤ እርሻውንም የሚያርሱ እህሉንም የሚያጭዱ የጦር መሳሪያውንና የሰረገሎቹንም እቃ የሚሰሩ ይሆናሉ።",
    "13": "ሴቶች ልጆቻችሁንም ወስዶ ሽቶ ቀማሚዎችና ወጥቤቶች አበዛዎችም ያደርጋቸዋል።",
    "14": "ከእርሻችሁና ከወይናችሁም መልካም መልካሙን ወስዶ ለሎሌዎቹ ይሰጣቸዋል።",
    "15": "ከዘራችሁና ከወይናችሁም አስራት ወስዶ ለጃንደረቦቹና ለሎሌዎቹ ይሰጣቸዋል።",
    "16": "ሎሌዎቻችሁንና ገረዶቻችሁን፥ ከከብቶቻችሁና ከአህዮቻችሁም መልካም መልካሞቹን ወስዶ ያሰራቸዋል።",
    "17": "ከበጎቻችሁና ከፍየሎቻችሁ አስራት ይወስዳል፤ እናንተም ባርያዎች ትሆኑታላችሁ።",
    "18": "በዚያም ቀን ለእናንተ ከመረጣችሁት ከንጉሳችሁ የተነሳ ትጮሃላችሁ፤ በዚያም ቀን እግዚአብሔር አይሰማችሁም።",
    "19": "ህዝቡ ግን የሳሙኤልን ነገር ይሰማ ዘንድ እንቢ አለ። እንዲህ አይሁን፥ ነገር ግን ንጉስ ይሁንልን፥",
    "20": "እኛም ደግሞ እንደ አህዛብ ሁሉ እንሆናለን፤ ንጉሳችንም ይፈርድልናል፥ በፊታችንም ወጥቶ ስለ እኛ ይዋጋል አሉት።",
    "21": "ሳሙኤልም የህዝቡን ቃል ሁሉ ሰማ፥ ለእግዚአብሔርም ተናገረ።",
    "22": "እግዚአብሔርም ሳሙኤልን፦ ቃላቸውን ስማ፥ ንጉስም አንግስላቸው አለው። ሳሙኤልም የእስራኤልን ሰዎች፦ እያንዳንዳችሁ ወደ ከተማችሁ ሂዱ አላቸው።"
}