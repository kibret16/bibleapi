{
    "1": "ሳኦልም በእስራኤል ላይ ሁለት አመት ከነገሰ በኋላ፥",
    "2": "ሳኦል ሶስት ሺህ ሰዎች ከእስራኤል መረጠ፤ ሁለቱም ሺህ በማክማስና በቤቴል ተራራ ከሳኦል ጋር ነበሩ፥ አንዱም ሺህ በብንያም ጊብአ ከዮናታን ጋር ነበሩ፤ የቀረውንም ህዝብ እያንዳንዱ ወደ ድንኳኑ አሰናበተ።",
    "3": "ዮናታንም በናሲብ ውስጥ የነበረውን የፍልስጥኤማውያንን ጭፍራ መታ፥ ፍልስጥኤማውያንም ያን ሰሙ፤ ሳኦልም፦ እብራውያን ይስሙ ብሎ በአገሩ ሁሉ ቀንደ መለከት ነፋ።",
    "4": "እስራኤልም ሁሉ ሳኦል የፍልስጥኤማውያንን ጭፍራ እንደ መታ፥ ደግሞም እስራኤል በፍልስጥኤማውያን ዘንድ እንደ ተፀየፉ ሰሙ፤ ህዝቡም ሳኦልን ለመከተል ወደ ጌልገላ ተሰበሰቡ።",
    "5": "ፍልስጥኤማውያንም ከእስራኤል ጋር ለመዋጋት ተሰበሰቡ፤ ሰላሳ ሺህ ሰረገሎች ስድስትም ሺህ ፈረሰኞች በባህርም ዳር እንዳለ አሸዋ ብዙ ህዝብ ነበሩ፤ ወጥተውም ከቤትአዌን በምስራቅ በኩል በማክማስ ሰፈሩ።",
    "6": "ህዝቡም ተጨንቀው ነበርና የእስራኤል ሰዎች በጭንቀት እንዳሉ ባዩ ጊዜ ህዝቡ በዋሻና በእሾህ ቁጥቋጦ በገደልና በግንብ በጉድጓድም ውስጥ ተሸሸጉ።",
    "7": "ከእብራውያንም ዮርዳኖስን ተሻግረው ወደ ጋድና ወደ ገለአድ ምድር ሄዱ፤ ሳኦል ግን ገና በጌልገላ ነበረ፥ ህዝቡም ሁሉ ተንቀጥቅጠው ተከተሉት።",
    "8": "ሳኦልም ሳሙኤል እንደ ቀጠረው ጊዜ ሰባት ቀን ቆየ፤ ሳሙኤል ግን ወደ ጌልገላ አልመጣም፥ ህዝቡም ከእርሱ ተለይተው ተበታተኑ።",
    "9": "ሳኦልም፦ የሚቃጠል መስዋእትና የደህንነት መስዋእት አምጡልኝ አለ። የሚቃጠለውንም መስዋእት አሳረገ።",
    "10": "የሚቃጠለውንም መስዋእት ማሳረግ በፈፀመ ጊዜ፥ እነሆ፥ ሳሙኤል መጣ፤ ሳኦልም እንዲመርቀው ሊገናኘው ወጣ።",
    "11": "ሳሙኤልም፦ ያደረግኸው ምንድር ነው? አለ። ሳኦልም፦ ህዝቡ ከእኔ ተለይተው እንደ ተበታተኑ፥ አንተም በቀጠሮው እንዳልመጣህ፥ ፍልስጥኤማውያንም ወደ ማክማስ እንደ ተሰበሰቡ አየሁ፤",
    "12": "ስለዚህ፦ ፍልስጥኤማውያን አሁን ወደ ጌልገላ ይወርዱብኛል፥ እኔም የእግዚአብሔርን ሞገስ አልለመንሁም አልሁ፤ ስለዚህም ሳልታገስ የሚቃጠልን መስዋእት አሳረግሁ አለ።",
    "13": "ሳሙኤልም ሳኦልን፦ አላበጀህም፤ አምላክህ እግዚአብሔር ያዘዘህን ትእዛዝ አልጠበቅህም፤ ዛሬ እግዚአብሔር መንግስትህን በእስራኤል ላይ ለዘላለም አፅንቶልህ ነበረ።",
    "14": "አሁንም መንግስትህ አይፀናም፤ እግዚአብሔር እንደ ልቡ የሆነ ሰው መርጦአል፤ እግዚአብሔርም ያዘዘህን አልጠበቅህምና እግዚአብሔር በህዝቡ ላይ አለቃ ይሆን ዘንድ አዝዞታል አለው።",
    "15": "ሳሙኤልም ከጌልገላ ተነስቶ መንገዱን ሄደ፤ የቀሩትም ህዝብ ሳኦልን ተከተለው ሰልፈኞቹን ሊገናኙ ሄዱ። ከጌልገላም ተነስተው ወደ ብንያም ጊብአ መጡ፤ ሳኦልም ከእርሱ ጋር የነበሩትን ህዝብ ቆጠረ፥ ስድስት መቶም የሚያህሉ ሰዎች ነበሩ።",
    "16": "ሳኦልና ልጁ ዮናታንም ከእነርሱም ጋር የነበሩ ህዝብ በብንያም ጊብአ ተቀመጡ፤ ፍልስጥኤማውያንም በማክማስ ሰፈሩ።",
    "17": "ከፍልስጥኤማውያንም ሰፈር ማራኪዎች በሶስት ክፍል ሆነው ወጡ፤ አንዱም ክፍል በኦፍራ መንገድ ወደ ሶጋል ምድር ሄደ።",
    "18": "ሁለተኛው ክፍል ወደ ቤት ሆሮን መንገድ ዞረ፤ ሶስተኛውም ክፍል በበረሃው አጠገብ ባለው ወደ ስቦይም ሸለቆ በሚመለከተው በዳርቻ መንገድ ዞረ።",
    "19": "ፍልስጥኤማውያንም፦ እብራውያን ሰይፍና ጦር እንዳይሰሩ ብለው ነበርና በእስራኤል ምድር ሁሉ ብረተ ሰሪ አልተገኘም።",
    "20": "እስራኤልም ሁሉ የማረሻውን ጫፍና ማጭዱን መጥረቢያውንና መቆፈሪያውን ይስል ዘንድ ወደ ፍልስጥኤማውያን ይወርድ ነበር።",
    "21": "ለማረሻው ጫፍና ለመቆፈሪያው ዋጋው የሰቅል ከ፫ እጅ ፪ቱ እጅ ነበረ። መጥረቢያውንም ለማሳል መውጊያውንም ለማበጀት ዋጋው የሰቅል ከ፫ እጅ ፩ዱ እጅ ነበረ።",
    "22": "ስለዚህም በሰልፍ ቀን ሰይፍና ጦር ከሳኦልና ከዮናታን ጋር በነበሩ ህዝብ ሁሉ እጅ አልተገኘም፤ ብቻ በሳኦልና በልጁ በዮናታን ዘንድ ተገኘ። የፍልስጥኤማውያንም ጭፍራ ወደ ማክማስ መተላለፊያ ወጡ።"
}