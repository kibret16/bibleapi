{
    "1": "ሳሙኤልም እስራኤልን ሁሉ አለ፦ የነገራችሁኝን ሁሉ ሰምቼ አንግሼላችኋለሁ።",
    "2": "አሁንም፥ እነሆ፥ ንጉሱ በፊታችሁ ይሄዳል፤ እኔም አርጅቻለሁ ሸምግያለሁም፤ እነሆም፥ ልጆቼ ከእናንተ ጋር ናቸው፤ እኔም ከህፃንነቴ ጀምሬ እስከ ዛሬ ድረስ በፊታችሁ ሄድሁ።",
    "3": "እነሆኝ በእግዚአብሔርና እርሱ በቀባው ፊት መስክሩብኝ የማንን በሬ ወሰድሁ? የማንንስ አህያ ወሰድሁ? ማንንስ ሸነገልሁ? በማንስ ላይ ግፍ አደረግሁ? አይኖቼንስ ለማሳወር ከማን ጋር እጅ ጉቦ ተቀበልሁ? እኔም እመልስላችኋለሁ።",
    "4": "እነርሱም፦ አልሸነገልኸንም፥ ግፍም አላደረግህብንም፥ ከሰውም እጅ ምንም አልወሰድህም አሉ።",
    "5": "እርሱም፦ በእጄ ምንም እንዳላገኛችሁ እግዚአብሔርና እርሱ የቀባው ዛሬ በእናንተ ላይ ምስክሮች ናቸው አላቸው፤ እነርሱም፦ ምስክር ነው አሉ።",
    "6": "ሳሙኤልም ህዝቡን አለ፦ ሙሴንና አሮንን ያላቀ፥ አባቶቻችሁንም ከግብፅ ምድር ያወጣ እግዚአብሔር ነው።",
    "7": "አሁንም እግዚአብሔር ለእናንተና ለአባቶቻችሁ ስላደረገው ፅድቅ ሁሉ በእግዚአብሔር ፊት እምዋገታችሁ ዘንድ በዚህ ቁሙ።",
    "8": "ያእቆብና ልጆቹ ወደ ግብፅ በገቡ ጊዜ ግብፃውያን አስጨነቁአቸው፤ አባቶቻችሁም ወደ እግዚአብሔር ጮሁ፥ እግዚአብሔርም ሙሴንና አሮንን ላከ፥ አባቶቻችሁንም ከግብፅ አውጥተው በዚህ ቦታ አኖሩአቸው።",
    "9": "አምላካቸውንም እግዚአብሔርን ረሱ፥ ለአሶር ሰራዊትም አለቃ ለሲሳራ እጅ፥ ለፍልስጥኤማውያንም እጅ፥ ለሞአብም ንጉስ እጅ አሳልፎ ሰጣቸው፥ ከእነርሱም ጋር ተዋጉ።",
    "10": "እነርሱም፦ እግዚአብሔርን ትተን በአሊምንና አስታሮትን በማምለካችን በድለናል፤ አሁንም ከጠላቶቻችን እጅ አድነን፥ እናመልክህማለን ብለው ወደ እግዚአብሔር ጮሁ።",
    "11": "እግዚአብሔርም ይሩበአልም፥ ባርቅንም፥ ዮፍታሄንም፥ ሳሙኤልንም ላከ፥ በዙሪያችሁም ካሉት ከጠላቶቻችሁ እጅ አዳናችሁ ተዘልላችሁም ተቀመጣችሁ።",
    "12": "የአሞንም ልጆች ንጉስ ናኦስ እንደ መጣባችሁ ባያችሁ ጊዜ፥ አምላካችሁ እግዚአብሔር ንጉሳችሁ ሳለ፦ እንዲህ አይሁን፥ ነገር ግን ንጉስ ይንገስልን አላችሁኝ።",
    "13": "አሁንም የመረጣችሁትንና የፈለጋችሁትን ንጉስ እዩ፤ እነሆም፥ እግዚአብሔር ንጉስ አደረገላችሁ።",
    "14": "እግዚአብሔርን ብትፈሩ ብታመልኩትም፥ ቃሉንም ብትሰሙ፥ በእግዚአብሔርም ትእዛዝ ላይ ባታምፁ፥ እናንተና በእናንተ ላይ የነገሰው ንጉስ አምላካችሁን እግዚአብሔርን ብትከተሉ፥ መልካም ይሆንላችኋል።",
    "15": "ነገር ግን የእግዚአብሔርን ቃል ባትሰሙ፥ በእግዚአብሔርም ትእዛዝ ላይ ብታምፁ፥ በእናንተና በንጉሳችሁ ላይ የእግዚአብሔር እጅ ትሆናለች።",
    "16": "አሁንም ቁሙ፥ እግዚአብሔርም በአይናችሁ ፊት ወደሚያደርገው ወደዚህ ታላቅ ነገር ተመልከቱ።",
    "17": "የስንዴ መከር ዛሬ አይደለምን? ወደ እግዚአብሔር እጮሃለሁ፥ እርሱም ነጎድጓድና ዝናብ ይልካል፤ እናንተም ንጉስ በመለመናችሁ በእግዚአብሔር ፊት ያደረጋችሁት ክፋት ታላቅ እንደ ሆነ ታውቃላችሁ ታያላችሁም።",
    "18": "ሳሙኤልም ወደ እግዚአብሔር ጮኸ፥ እግዚአብሔርም በዚያን ቀን ነጎድጓድና ዝናብ ላከ፤ ህዝቡም ሁሉ እግዚአብሔርንና ሳሙኤልን እጅግ ፈሩአቸው።",
    "19": "ህዝቡም ሁሉ ሳሙኤልን፦ ንጉስ በመለመናችን በሃጢአታችን ሁሉ ላይ ይህን ክፋት ጨምረናልና እንዳንሞት ስለ ባርያዎችህ ወደ አምላክህ ወደ እግዚአብሔር ፀልይ አሉት።",
    "20": "ሳሙኤልም ህዝቡን አለ፦ አትፍሩ በእውነት ይህን ክፋት ሁሉ አደረጋችሁ፤ ነገር ግን እግዚአብሔርን በፍፁም ልባችሁ አምልኩት እንጂ እግዚአብሔርን ከመከተል ፈቀቅ አትበሉ።",
    "21": "ምናምንቴ ነውና የማይረባንና የማያድን ከንቱን ነገር ለመከተል ፈቀቅ አትበሉ።",
    "22": "እግዚአብሔር ለእርሱ ህዝብ ያደርጋችሁ ዘንድ ወድዶአልና እግዚአብሔር ስለ ታላቅ ስሙ ህዝቡን አይተውም።",
    "23": "ደግሞ መልካሙንና ቅኑን መንገድ አስተምራችኋለሁ እንጂ ስለ እናንተ መፀለይን በመተው እግዚአብሔርን እበድል ዘንድ ይህ ከእኔ ይራቅ።",
    "24": "ብቻ እግዚአብሔርን ፍሩ፥ ያደረገላችሁንም ታላቅ ነገር አይታችኋልና በፍፁም ልባችሁ በእውነት አምልኩት።",
    "25": "ነገር ግን ክፉ ብትሰሩ እናንተም ንጉሳችሁም ትጠፋላችሁ።"
}