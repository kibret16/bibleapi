{
    "1": "እስራኤል ሆይ፥ ስማ፤ ከአንተ የበለጡትንና የበረቱትን አህዛብ፥ እስከ ሰማይም ድረስ የተመሸጉትን ታላላቆች ከተሞች ለመውረስ ትገቡ ዘንድ ዛሬ ዮርዳኖስን ትሻገረዋለህ።",
    "2": "አንተም የምታውቃቸው ስለ እርሱም፦ በኤናቅ ልጆች ፊት መቆም ማን ይችላል? ሲባል የሰማኸው ታላቁና ረጅሙ ህዝብ የኤናቅ ልጆች ናቸው።",
    "3": "አምላክህም እግዚአብሔር እንደሚበላ እሳት ሆኖ በፊትህ እንዲያልፍ ዛሬ እወቅ፤ እርሱ ያጠፋቸዋል፥ በፊትህም ያዋርዳቸዋል፤ እግዚአብሔርም እንደ ነገረህ አንተ ታሳድዳቸዋለህ፥ ፈጥነህም ታጠፋቸዋለህ።",
    "4": "አምላክህ እግዚአብሔር ከፊትህ ካወጣቸው በኋላ፦ ስለ ፅድቄ እወርሳት ዘንድ ወደዚች ምድር እግዚአብሔር አገባኝ ስትል በልብህ አትናገር፤ እነዚህን አህዛብ ስለ ሃጢአታቸው እግዚአብሔር ከፊትህ ያወጣቸዋል።",
    "5": "ምድራቸውን ትወርሳት ዘንድ የምትገባው ስለ ፅድቅህና ስለ ልብህ ቅንነት አይደለም፤ ነገር ግን አምላክህ እግዚአብሔር ከፊትህ በሚያጠፋቸው በእነዚያ አህዛብ ሃጢአት ምክንያትና ለአባቶችህ ለአብርሃምና ለይስሃቅ ለያእቆብም የማለላቸውን ቃል ይፈፅም ዘንድ ነው።",
    "6": "እንግዲህ አንተ አንገተ ደንዳና ህዝብ ነህና አምላክህ እግዚአብሔር ይህችን መልካም ምድር ርስት አድርጎ የሰጠህ ስለ ፅድቅህ እንዳይደለ እወቅ።",
    "7": "አምላክህን እግዚአብሔርን በምድረ በዳ እንዳስቆጣኸው፤ ከግብፅ አገር ከወጣህበት ቀን ጀምሮ ወደዚህ ስፍራ እስከ መጣችሁ ድረስ በእግዚአብሔር ላይ እንዳመፃችሁ አስብ፥ አትርሳ።",
    "8": "በኮሬብ ደግሞ እግዚአብሔርን አስቆጣችሁ፤ እግዚአብሔርም ሊያጠፋችሁ ተቆጣባችሁ።",
    "9": "የድንጋዩን ፅላቶች፥ እግዚአብሔር ከእናንተ ጋር የተማማለባቸውን የቃል ኪዳን ፅላቶች፥ እቀበል ዘንድ ወደ ተራራ በወጣሁ ጊዜ፥ በተራራው አርባ ቀንና አርባ ሌሊት ተቀምጬ ነበር፤ እንጀራ አልበላሁም፥ ውሃም አልጠጣሁም።",
    "10": "እግዚአብሔርም በእግዚአብሔር ጣት የተፃፉትን ሁለት የድንጋይ ፅላቶች ሰጠኝ፤ ስብሰባ ተደርጎ በነበረበትም ቀን እግዚአብሔር በተራራው ላይ በእሳት ውስጥ ሆኖ የነገራችሁ ቃል ሁሉ ተፅፎባቸው ነበር።",
    "11": "ከአርባ ቀንና ከአርባ ሌሊትም በኋላ እግዚአብሔር ሁለቱን የድንጋይ ፅላቶች፥ የቃል ኪዳኑን ፅላቶች፥ ሰጠኝ።",
    "12": "እግዚአብሔርም፦ ተነስተህ ከዚህ ፈጥነህ ውረድ፤ ከግብፅ ያወጣሃቸው ህዝብህ ረክሰዋል፤ ፈጥነው ካዘዝኋቸው መንገድ ፈቀቅ ብለዋል፥ ቀልጦ የተሰራ ምስልም ለራሳቸው አድርገዋል አለኝ።",
    "13": "እግዚአብሔርም፦ ይህ ህዝብ አንገተ ደንዳና ህዝብ እንደሆነ አይቼአለሁ፤",
    "14": "አጠፋቸው ዘንድ፥ ስማቸውንም ከሰማይ በታች እደመስስ ዘንድ ተወኝ፤ አንተንም ከእነርሱ ለሚበረታና ለሚበዛ ህዝብ አደርግሃለሁ ብሎ ተናገረኝ።",
    "15": "እኔም ተመልሼ ከተራራው ወረድሁ፥ ተራራውም በእሳት ይነድድ ነበር፤ ሁለቱም የቃል ኪዳን ፅላቶች በሁለቱ እጆቼ ነበሩ።",
    "16": "ተመለከትሁም፤ እነሆ፥ አምላካችሁን እግዚአብሔርን በድላችሁ ነበር፥ ለእናንተም ቀልጦ የተሰራ የጥጃ ምስል ሰርታችሁ ነበር፤ እግዚአብሔር ካዘዛችሁ መንገድ ፈጥናችሁ ፈቀቅ ብላችሁ ነበር።",
    "17": "ሁለቱንም ፅላቶች ያዝሁ፥ ከሁለቱም እጆቼ ጣልኋቸው፥ እናንተም ስታዩ ሰበርኋቸው።",
    "18-19": "ስለ ሰራችሁት ሃጢአት ሁሉ፥ እርሱንም ለማስቆጣት በእግዚአብሔር ፊት ክፉ የሆነውን ነገር ስላደረጋችሁ፥ እግዚአብሔር ሊያጠፋችሁ ከተቆጣባችሁ ከቁጣውና ከመአቱ የተነሳ ስለ ፈራሁ፥ እንደ ፊተኛው በእግዚአብሔር ፊት አርባ ቀንና አርባ ሌሊት ወደቅሁ፤ እንጀራ አልበላሁም፥ ውሃም አልጠጣሁም። እግዚአብሔርም በዚያን ጊዜ ደግሞ ሰማኝ።",
    "20": "እግዚአብሔርም አሮንን ሊያጠፋው እጅግ ተቆጣው፤ ስለ አሮንም ደግሞ በዚያን ጊዜ ፀለይሁ።",
    "21": "ያደረጋችሁትንም ሃጢአት ጥጃውን ወሰድሁ፥ በእሳትም አቃጠልሁት፥ አደቀቅሁትም፥ እንደ ትቢያም እስኪሆን ድረስ ፈጨሁት፤ ትቢያውንም ከተራራ በሚወርድ ወንዝ ጣልሁት።",
    "22": "በተቤራም በማሳህም በምኞት መቃብርም እግዚአብሔርን አስቆጣችሁት።",
    "23": "እግዚአብሔርም፦ ውጡ የሰጠኋችሁንም ምድር ውረሱ ብሎ ከቃዴስ በርኔ በላካችሁ ጊዜ፥ በአምላካችሁ በእግዚአብሔር ቃል አመፃችሁ፥ በእርሱም አላመናችሁም፥ ድምፁንም አልሰማችሁም።",
    "24": "እናንተን ካወቅሁበት ቀን ጀምሮ በእግዚአብሔር አመፀኞች ነበራችሁ።",
    "25": "እግዚአብሔርም፦ አጠፋችኋለሁ ብሎ ስለ ተናገረ በወደቅሁበት ዘመን አርባ ቀንና አርባ ሌሊት በእግዚአብሔር ፊት ወደቅሁ።",
    "26": "በእግዚአብሔርም ፊት እንዲህ ብዬ ፀለይሁ፦ ጌታ እግዚአብሔር ሆይ፥ በታላቅነትህ የተቤዠኸውን፥ በጠነከረችውም እጅ ከግብፅ ያወጣኸውን ህዝብህንና ርስትህን አታጥፋ።",
    "27": "ባርያዎችህን አብርሃምንና ይስሃቅን ያእቆብንም አስብ፤ የዚህን ህዝብ ደንዳንነት ክፋቱንም ሃጢአቱንም አትመልከት፤",
    "28": "ከእርስዋ እኛን ያወጣህባት ምድር ሰዎች፦ እግዚአብሔር ተስፋ ወደ ሰጣቸው ምድር ያገባቸው ዘንድ አልቻለምና፥ ጠልቶአቸውማልና ስለዚህ በምድረ በዳ ሊገድላቸው አወጣቸው እንዳይሉ።",
    "29": "እነርሱም በታላቅ ሃይልህ በተዘረጋውም ክንድህ ያወጣሃቸው ህዝብህና ርስትህ ናቸው።"
}