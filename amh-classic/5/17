{
    "1": "በአምላክህ በእግዚአብሔር ፊት የተጠላ ነውና ነውር ወይም ክፉ ነገር ያለበትን በሬ ወይም በግ ለአምላክህ ለእግዚአብሔር አትሰዋ።",
    "2": "አምላክህ እግዚአብሔር ከሰጠህ ከአገርህ ደጆች በማንኛይቱም ውስጥ ወንድ ወይም ሴት ቢሆን ቃል ኪዳኑን በማፍረስ በአምላክህ በእግዚአብሔር ፊት ክፋት የሰራ ቢገኝ፥",
    "3": "ሄዶም ሌሎች አማልክትን ያመለከ፥ እኔ ላላዘዝኋቸው ለፀሃይና ለጨረቃ ለሰማይም ሰራዊት ሁሉ የሰገደ ቢገኝ፥",
    "4": "ቢያወሩልህም ብትሰማም፥ ያንን ፈፅመህ መርምር፤ እነሆም፥ እውነት ቢሆን፥ በእስራኤልም መካከል እንዲህ ያለ ርኩሰት እንደ ተሰራ እርግጥ ሆኖ ቢገኝ፥",
    "5": "ይህን ክፉ ነገር የሰሩትን ያን ወንድ ወይም ያችን ሴት ወደ በርህ ታመጣቸዋለህ፥ እስኪሞቱም ድረስ በድንጋይ ትወግራቸዋለህ።",
    "6": "በሁለት ወይም በሶስት ምስክሮች አፍ ሞት የሚገባው ይገደል፤ በአንድ ምስክር አፍ አይገደል።",
    "7": "እርሱን ለመግደል በመጀመሪያ የምስክሮች እጅ በኋላም የህዝቡ ሁሉ እጅ ትሁንበት፤ እንዲሁም ክፋቱን ከመካከልህ አስወግድ።",
    "8": "በደምና በደም፥ በፍርድና በፍርድ፥ በመቁሰልና በመቁሰል መካከል በአገርህ ደጅ ውስጥ ሰዎች ስለሚከራከሩበት ክርክር የሚሳንህ የፍርድ ነገር ቢነሳ፥ አንተ ተነስተህ አምላክህ እግዚአብሔር ወደ መረጠው ስፍራ ትወጣለህ፤",
    "9": "ወደ ሌዋውያን ካህናት በዚያም ዘመን ወደ ተሾመው ፈራጅ መጥተህ ትጠይቃለህ፤ እነርሱም የፍርዱን ነገር ይነግሩሃል።",
    "10": "እግዚአብሔር በመረጠው ስፍራ የነገሩህን የፍርድ ነገር ታደርጋለህ፤ እንዳስተማሩህም ታደርግ ዘንድ ጠብቅ።",
    "11": "እንዳስተማሩህም ህግ፥ እንደ ነገሩህም ፍርድ አድርግ፤ ከነገሩህ ፍርድ ወደ ቀኝም ወደ ግራም አትበል።",
    "12": "ማናቸውም ሰው ቢኮራ፥ በዚያም አምላክህን እግዚአብሔርን ለማገልገል የሚቆመውን ካህኑን ወይም ፈራጁን ለመስማት ባይወድድ፥ ያ ሰው ይሙት፥ ከእስራኤልም ዘንድ ክፋትን አስወግድ፤",
    "13": "ህዝቡም ሁሉ ሰምቶ ይፈራል፥ ከዚያም ወዲያ አይኮራም።",
    "14": "አምላክህ እግዚአብሔር ወደሚሰጥህ ምድር በገባህ፥ በወረስሃትም ጊዜ፥ በተቀመጥህባትም ጊዜ፦ በዙሪያዬ እንዳሉት አህዛብ ሁሉ በላዬ ንጉስ አነግሳለሁ ስትል፥",
    "15": "አምላክህ እግዚአብሔር የመረጠውን በላይህ ታነግሳለህ፤ ከወንድሞችህ መካከል የሆነውን በአንተ ላይ ንጉስ ታነግሳለህ፤ ወንድምህ ያልሆነውን ከሌላ ወገን ሰው በላይህ ንጉስ ታደርግ ዘንድ አይገባህም።",
    "16": "ነገር ግን ለእርሱ ፈረሶችን አያበዛም፤ እግዚአብሔር፦ በዚያ መንገድ ደግማችሁ አትመለሱም ብሎአችኋልና ፈረሶችን ለማብዛት ህዝቡን ወደ ግብፅ አይመልስም።",
    "17": "ልቡም እንዳይስት ሚስቶችን ለእርሱ አያበዛም፤ ወርቅና ብርም ለእርሱ እጅግ አያበዛም።",
    "18": "በመንግስቱም ዙፋን በተቀመጠ ጊዜ ከሌዋውያን ካህናት ወስዶ ይህን ህግ ለራሱ በመፅሃፍ ይፃፍ።",
    "19": "አምላኩን እግዚአብሔርን መፍራት ይማር ዘንድ፥ የዚህን ህግ ቃል ሁሉ ይህችንም ስርአት ጠብቆ ያደርግ ዘንድ፥ ልቡ በወንድሞቹ ላይ እንዳይኮራ ከትእዛዙም ቀኝና ግራ እንዳይል፥ እርሱም ልጆቹም በእስራኤል ልጆች መካከል ረጅም ዘመን ይነግሱ ዘንድ መፅሃፉ ከእርሱ ጋር ይኑር፥ እድሜውንም ሁሉ ያንብበው።"
}