{
    "1": "አሁንም፥ እስራኤል ሆይ፥ እንድታደርጉአቸው በህይወትም እንድትኖሩ፥ የአባቶቻችሁም አምላክ እግዚአብሔር ወደሚሰጣችሁ ምድር ገብታችሁ እንድትወርሱ፥ የማስተምራችሁን ስርአትና ፍርድ ስሙ።",
    "2": "እኔ ያዘዝኋችሁን የአምላካችሁን የእግዚአብሔርን ትእዛዝ ትጠብቃላችሁ እንጂ ባዘዝኋችሁ ቃል ላይ አትጨምሩም፥ ከእርሱም አታጎድሉም።",
    "3": "ብኤልፌጎርን የተከተሉትን ሰዎች ሁሉ አምላክህ እግዚአብሔር ከመካከላችሁ እንዳጠፋ፥ እግዚአብሔር በብኤልፌጎር ያደረገውን አይኖቻችሁ አይተዋል።",
    "4": "እናንተ ግን አምላካችሁን እግዚአብሔርን የተከተላችሁ እስከ ዛሬ ድረስ ሁላችሁ በህይወት ትኖራላችሁ።",
    "5": "እነሆ፥ እናንተ ገብታችሁ በምትወርሱአት ምድር ውስጥ እንዲህ ታደርጉ ዘንድ አምላኬ እግዚአብሔር እንዳዘዘኝ ስርአትንና ፍርድን አስተማርኋችሁ።",
    "6": "ጠብቁአት አድርጉአትም፤ ይህችን ስርአት ሁሉ ሰምተው፦ በእውነት ይህ ታላቅ ህዝብ ጠቢብና አስተዋይ ህዝብ ነው በሚሉ በአህዛብ ፊት ጥበባችሁና ማስተዋላችሁ ይህ ነውና፤",
    "7": "አምላካችን እግዚአብሔር በምንጠራው ጊዜ ሁሉ እንደሚቀርበን፥ አምላኩ ወደ እርሱ የቀረበው ታላቅ ህዝብ ማን ነው?",
    "8": "በአይናችሁ ፊት ዛሬ እንደማኖራት እንደዚህች ህግ ሁሉ ፅድቅ የሆነች ስርአትና ፍርድ ያለው ታላቅ ህዝብ ማን ነው?",
    "9-10": "እግዚአብሔር፦ ህዝቡን ወደ እኔ ሰብስብ፥ በምድርም በህይወት በሚኖሩበት ዘመን ሁሉ እኔን መፍራት ይማሩ ዘንድ፥ ልጆቻቸውንም ያስተምሩ ዘንድ ቃሌን አሰማቸዋለሁ ብሎ በተናገረኝ ጊዜ፥ በአምላክህ በእግዚአብሔር ፊት በኮሬብ በቆምህበት ቀን አይኖችህ ያዩትን ነገር እንዳትረሳ፥ በህይወትህም ዘመን ሁሉ ከልብህ እንዳይወድቅ ተጠንቀቅ፥ ነፍስህንም በትጋት ጠብቅ፤ ለልጆችህም ለልጅ ልጆችህም አስታውቀው።",
    "11": "እናንተም ቀርባችሁ ከተራራው በታች ቆማችሁ ነበር፤ እስከ ሰማይም መካከል ድረስ አሳት በተራራው ላይ ይነድድ ነበር፤ ጨለማና ደመና ድቅድቅ ጨለማም ነበረ።",
    "12": "እግዚአብሔርም በእሳት ውስጥ ሆኖ ተናገራችሁ፤ የቃልን ድምፅ ሰማችሁ፥ መልክ ግን አላያችሁም፤ ድምፅን ብቻ ሰማችሁ።",
    "13": "ታደርጉትም ዘንድ ያዘዛችሁን ቃል ኪዳን አስሩን ቃላት ነገራችሁ፤ በሁለቱም በድንጋይ ፅላቶች ላይ ፃፋቸው።",
    "14": "ትወርሱአት ዘንድ ተሻግራችሁ በምትገቡባት ምድር የምታደርጉአትን ስርአትና ፍርድ አስተምራችሁ ዘንድ እግዚአብሔር በዚያን ጊዜ አዘዘኝ።",
    "15": "እግዚአብሔር በኮሬብ በእሳት ውስጥ ሆኖ በተናገራችሁ ጊዜ መልክ ከቶ አላያችሁምና እጅግ ተጠንቀቁ፤",
    "16": "እንዳትረክሱ፥ የተቀረፀውን ምስል የማናቸውንም ነገር ምሳሌ፥ በወንድ ወይም በሴት መልክ የተሰራውን፥",
    "17": "በምድር ላይ ያለውን የእንስሳን ሁሉ ምሳሌ፥ በሰማይም በታች የሚበርረውን የወፍን ሁሉ ምሳሌ፥",
    "18": "በምድርም ላይ የሚሽከረከረውን ሁሉ ምሳሌ፥ ከምድርም በታች በውሃ ውስጥ የሚኖረውን የአሳን ሁሉ ምሳሌ እንዳታደርጉ፥",
    "19": "አይኖችህን ወደ ሰማይ አንስተህ አምላክህ እግዚአብሔር ከሰማይ ሁሉ በታች ላሉት አህዛብ ሁሉ የሰጣቸውን ፀሃይንና ጨረቃን ከዋክብትንና የሰማይን ሰራዊት ሁሉ ባየህ ጊዜ፥ ሰግደህላቸው አምልከሃቸውም እንዳትስት ተጠንቀቅ።",
    "20": "እናንተን ግን እንደ ዛሬው ሁሉ የርስቱ ህዝብ ትሆኑለት ዘንድ እግዚአብሔር ወስዶ ከብረት እቶን ከግብፅ አወጣችሁ።",
    "21": "እግዚአብሔርም በእናንተ ምክንያት ተቆጣኝ፥ ዮርዳኖስንም እንዳልሻገር፥ አምላክህም እግዚአብሔር ርስት አድርጎ ወደሚሰጥህ ወደ መልካሚቱ ምድር እንዳልገባ ማለ።",
    "22": "እኔ ግን በዚህች ምድር እሞታለሁ፥ ዮርዳኖስንም አልሻገርም፤ እናንተ ግን ትሻገራላችሁ፥ ያችንም መልካሚቱን ምድር ትወርሳላችሁ።",
    "23": "አምላካችሁም እግዚአብሔር ከእናንተ ጋር የተማማለውን ቃል ኪዳን እንዳትረሱ፥ አምላክህም እግዚአብሔር የከለከለውን በማናቸውም ቅርፅ የተቀረፀውን ምስል እንዳታደርጉ ተጠንቀቁ።",
    "24": "አምላክህ እግዚአብሔር የሚበላ እሳት ቀናተኛም አምላክ ነውና።",
    "25": "ልጆችን የልጅ ልጆችንም በወለዳችሁ ጊዜ፥ በምድሪቱም ብዙ ዘመን በተቀመጣችሁ ጊዜ፥ በረከሳችሁም ጊዜ፥ በማናቸውም ቅርፅ የተቀረፀውን ምስል ባደረጋችሁ ጊዜ፥ ታስቆጡትም ዘንድ በአምላካችሁ በእግዚአብሔር ፊት ክፉ የሆነውን ነገር በሰራችሁ ጊዜ፥",
    "26": "ትወርሱአት ዘንድ ዮርዳኖስን ተሻግራችሁ ከምትገቡባት ምድር ፈጥናችሁ እንድትጠፉ እኔ ዛሬ ሰማይንና ምድርን በእናንተ አስመሰክራለሁ፤ ፈፅሞም ትጠፋላችሁ እንጂ ረጅም ዘመን አትቀመጡባትም።",
    "27": "እግዚአብሔርም በአህዛብ መካከል ይበትናችኋል፥ እግዚአብሔር በውስጣቸው በሚያኖራችሁ በአህዛብ መካከልም ጥቂቶች ሆናችሁ ትቀራላችሁ።",
    "28": "በዚያም የማያዩትን የማይሰሙትንም የማይበሉትንም የማያሸቱትንም፥ በሰው እጅ ከእንጨትና ከድንጋይ የተሰሩትን አማልክት ታመልካላችሁ።",
    "29": "ነገር ግን ከዚያ አምላካችሁን እግዚአብሔርን ትሻላችሁ፤ በልብህም ሁሉ በነፍስህም ሁሉ የፈለግኸው እንደ ሆነ ታገኘዋለህ።",
    "30": "ይህም ሁሉ በደረሰብህ ጊዜ፥ ስትጨንቅ፥ በዘመኑ ፍፃሜ ወደ አምላክህ ወደ እግዚአብሔር ትመለሳለህ፥ ቃሉንም ትሰማለህ።",
    "31": "አምላክህ እግዚአብሔር መሃሪ አምላክ ነውና አይተውህም፥ አያጠፋህምም፥ ለአባቶችህም የማለላቸውን ቃል ኪዳኑን አይረሳም።",
    "32": "እግዚአብሔር ሰውን በምድር ላይ ከፈጠረው ጀምሮ፥ ከሰማይ ዳር እስከ ዳርቻዋ ድረስ ከቶ እንዲህ ያለ ታላቅ ነገር ወይም እንደ እርሱ ያለ ተሰምቶ እንደሆነ ከአንተ በፊት የነበረውን የቀደመውን ዘመን ጠይቅ።",
    "33": "አንተ ከእሳት ውስጥ ሆኖ ሲናገር የእግዚአብሔርን ድምፅ እንደ ሰማህ፥ ሌላ ህዝብ ሰምቶ በህይወት ይኖራልን?",
    "34": "አምላካችሁ እግዚአብሔር በአይናችሁ ፊት በግብፅ ለእናንተ እንደ ሰራው ሁሉ፥ በፈተናና በተአምራት፥ በድንቅና በሰልፍ፥ በፀናች እጅና በተዘረጋ ክንድ በታላቅም ማስፈራት እግዚአብሔር ከሌላ ህዝብ መካከል ገብቶ ለእርሱ ህዝብን ይወስድ ዘንድ ሞክሮ ነበርን?",
    "35": "እግዚአብሔርም አምላክ እንደ ሆነ ታውቅ ዘንድ ይህ ለአንተ ተገለጠ፤ ከእርሱም ሌላ አምላክ የለም።",
    "36": "ያስተምርህ ዘንድ ከሰማይ ድምፁን አሰማህ በምድርም ላይ ታላቁን እሳት አሳየህ ከእሳትም ውስጥ ቃሉን ሰማህ።",
    "37-38": "አባቶችህን ወድዶአልና ከእነርሱ በኋላ ዘራቸውን መረጠ፥ ዛሬ እንደ ሆነው ሁሉ ከአንተ የፀኑትን ታላላቆችን አህዛብ በፊትህ እንዲያወጣ፥ አንተንም እንዲያገባህ፥ ምድራቸውንም ርስት አድርጎ እንዲሰጥህ፥ ከአንተ ጋር ሆኖ በታላቅ ሃይሉ ከግብፅ አወጣህ።",
    "39": "እንግዲህ እግዚአብሔር በላይ በሰማይ በታችም በምድር አምላክ እንደ ሆነ፥ ሌላም እንደሌለ ዛሬ እወቅ፥ በልብህም ያዝ።",
    "40": "ለአንተ ከአንተም በኋላ ለልጆችህ መልካም ይሆን ዘንድ፥ አምላክህም እግዚአብሔር ለዘላለም በሚሰጥህ ምድር እድሜህ ይረዝም ዘንድ፥ እኔ ዛሬ የማዝዝህን ስርአቱንና ትእዛዙን ጠብቅ።",
    "41-42": "በዚያን ጊዜ ሙሴ ትናንት ከትናንት በስቲያም ጠላቱ ያልሆነውን ባልንጀራውን ሳያውቅ የገደለ ገዳዩ ይሸሽባቸው ዘንድ፥ ከእነዚህም ከተሞች ወደ አንዲቱ ሸሽቶ በህይወት ይኖር ዘንድ በምስራቅ በኩል በዮርዳኖስ ማዶ ሶስት ከተሞች ለየ።",
    "43": "ከተሞቹም ለሮቤል ነገድ በምድረ በዳ በደልዳላ ስፍራ ያለ ቦሶር፥ ለጋድም ነገድ በገለአድ ያለ ራሞት፥ ለምናሴም ነገድ በባሳን ያለ ጎላን ነበሩ።",
    "44": "ሙሴም በእስራኤል ልጆች ፊት ያኖራት ህግ ይህች ናት፤",
    "45-46": "ሙሴና የእስራኤል ልጆች ከግብፅ ከወጡ በኋላ በመቱት፥ በሃሴቦን ተቀምጦ በነበረው በአሞራውያን ንጉስ በሴዎን ምድር፥ በቤተ ፌጎር አንፃር ባለው ሸለቆ በዮርዳኖስ ማዶ፥ ከግብፅ በወጡ ጊዜ ሙሴ ለእስራኤል ልጆች የተናገረው ምስክርና ስርአት ፍርድም ይህ ነው።",
    "47": "የእርሱንና የባሳንን ንጉስ የአግን ምድር፥ በምስራቅ በኩል በዮርዳኖስ ማዶ የነበሩትን የሁለቱን የአሞራውያንን ነገስታት ምድር፥",
    "48": "በአርኖን ወንዝ ዳር ካለችው ከአሮኤር ጀምሮ እስከ ሲዎን ተራራ እስከ አርሞንኤም ድረስ፥",
    "49": "በምስራቅ በኩል በዮርዳኖስ ማዶ ከፈስጋ ተራራ በታች ያለውን አረባ ሁሉ እስከ አረባ ባህር ድረስ ወሰዱ።"
}