{
    "1": "እግዚአብሔር በኮሬብ ካደረገው ቃል ኪዳን ሌላ በሞአብ ምድር ከእስራኤል ልጆች ጋር ያደርገው ዘንድ ሙሴን ያዘዘው የቃል ኪዳኑ ቃሎች እነዚህ ናቸው።",
    "2": "ሙሴም የእስራኤልን ልጆች ሁሉ ጠርቶ አላቸው፦ እግዚአብሔር በፊታችሁ በግብፅ ምድር በፈርኦንና በባርያዎቹ ሁሉ በምድሩም ሁሉ ያደረገውን ሁሉ፥",
    "3": "አይኖቻችሁ ያዩአቸውን ታላላቆች ፈተናዎች፥ ታላላቆች ተአምራትና ድንቆች፥ አይታችኋል፤",
    "4": "እግዚአብሔር ግን አስተዋይ ልብ፥ የሚያዩ አይኖች፥ የሚሰሙም ጆሮች እስከ ዛሬ ድረስ አልሰጣችሁም።",
    "5": "አርባ አመት በምድረ በዳ መራኋችሁ፤ ልብሳችሁም አላረጀባችሁም፥ ጫማችሁም በእግራችሁ ላይ አላረጀም።",
    "6": "እኔ አምላካችሁ እግዚአብሔር እንደ ሆንሁ ታውቁ ዘንድ እንጀራ አልበላችሁም፥ የወይን ጠጅና የሚያሰክረውን መጠጥ አልጠጣችሁም።",
    "7": "ወደዚህም ስፍራ በመጣችሁ ጊዜ የሃሴቦን ንጉስ ሴዎን የባሳንም ንጉስ አግ ሊወጉን ወጡብን፥ እኛም መታናቸው፤",
    "8": "ምድራቸውንም ወስደን ለሮቤልና ለጋድ ለምናሴም ነገድ እኩሌታ ርስት አድርገን ሰጠናቸው።",
    "9": "ስለዚህ በምታደርጉት ሁሉ ትከናወኑ ዘንድ የዚህን ቃል ኪዳን ቃሎች ጠብቁ አድርጉም።",
    "10-11": "ሁላችሁ፥ አለቆቻችሁም ነገዶቻችሁም ሽማግሌዎቻችሁም ሹማምቶቻችሁም፥ የእስራኤል ሰዎች ሁሉ ልጆቻችሁም ሴቶቻችሁም በሰፈራችሁም ያለ እንጨትህን የሚቆርጥ ውሃህንም የሚቀዳ መፃተኛ፥ ዛሬ በአምላካችሁ በእግዚአብሔር ፊት ቆማችኋል፤",
    "12-13": "ይኸውም ዛሬ ለእርሱ ህዝብ አድርጎ ያስነሳህ ዘንድ፥ እርሱም ለአንተ እንደ ተናገረ ለአባቶችህም ለአብርሃምና ለይስሃቅ ለያእቆብም እንደ ማለ አምላክ ይሆንልህ ዘንድ፥ አምላክህ እግዚአብሔር ከአንተ ጋር ዛሬ በሚያደርገው ቃል ኪዳን ትገባ ዘንድና የአምላክህን የእግዚአብሔርን መሃላ ትሰማ ዘንድ ነው።",
    "14": "እኔም ይህን ቃል ኪዳንና ይህን መሃላ የማደርገው ከእናንተ ጋር ብቻ አይደለም፤",
    "15": "ነገር ግን ዛሬ በአምላካችን በእግዚአብሔር ፊት ከእኛ ጋር በዚህ ከሚቆም ሰው ጋር፥ ዛሬም ከእኛ ጋር በዚህ ከሌለ ሰው ጋር ነው እንጂ፤",
    "16": "ነገር ግን እኛ በግብፅ ምድር እንደ ተቀመጥን በመካከላቸውም ባለፋችሁባቸው አህዛብ መካከል እንዳለፍን አውቃችኋልና፥",
    "17": "ርኩስነታቸውንም በእነርሱም ዘንድ የነበሩትን የእንጨትና የድንጋይ የብርና የወርቅም ጣኦቶቻቸውን አይታችኋልና፥",
    "18": "ሄዶ የእነዚያን አህዛብ አማልክት ያመልክ ዘንድ ከአምላኩ ከእግዚአብሔር ልቡን ዛሬ የሚያስት ወንድ ወይም ሴት ወይም ወገን ወይም ነገድ አይኑርባችሁ፤ ሃሞትና እሬትም የሚያበቅል ስር አይሁንባችሁ።",
    "19": "የዚህንም እርግማን ቃሎች የሰማ ሰው፦ ምንም እንኳ በልቤ ደንዳንነት ብሄድ፥ ለጥማቴም ስካር ብጨምር፥ ሰላም ይሆንልኛል ብሎ ሰውነቱን በልቡ የሚባርክ ቢኖር፥",
    "20": "የእግዚአብሔር ቁጣ ቅንአቱም በዚያ ሰው ላይ ይጤሳል እንጂ እግዚአብሔር ይቅርታ አያደርግለትም፤ በዚህም መፅሃፍ የተፃፈው እርግማን ሁሉ በላዩ ይኖራል፥ እግዚአብሔርም ስሙን ከሰማይ በታች ይደመስሰዋል።",
    "21": "እግዚአብሔርም በዚህ ህግ መፅሃፍ እንደ ተፃፈው እንደ ቃል ኪዳኑ እርግማን ሁሉ ከእስራኤል ነገዶች ሁሉ ለጥፋት ይለየዋል።",
    "22": "ከዚያም በኋላ የሚነሳ ትውልድ ከእናንተም በኋላ የሚሆኑ ልጆቻችሁ ከሩቅ አገርም የሚመጣ እንግዳ፥ የዚህን አገር መቅሰፍት፥ እግዚአብሔርም በእርስዋ ያደረገውን ስቃይዋን፥",
    "23": "ምድርም በሁለንተናዋ ዲንና ጨው መቃጠልም እንደ ሆነባት፥ እንዳትዘራም እንዳታበቅልም፥ ማናቸውም ሳርና ልምላሜም እንዳይወጣባት፥ እግዚአብሔር በቁጣውና በመአቱ እንደ ገለባበጣቸው እንደ ሰዶምና ገሞራ እንደ አዳማና እንደ ሲባዮ እንደ ሆነች ባዩ ጊዜ፥",
    "24": "አህዛብ ሁሉ፦ እግዚአብሔር በዚህች ምድር ስለ ምን እንደዚህ አደረገ? ይህስ የቁጣው ታላቅ መቅሰፍት ምንድር ነው? ይላሉ።",
    "25": "ሰዎችም እንዲህ ይላሉ፦ የአባቶቻቸው አምላክ እግዚአብሔር ከግብፅ ምድር ባወጣቸው ጊዜ ከእነርሱ ጋር ያደረገውን ቃል ኪዳን ስለተዉ፥",
    "26": "ሄደውም የማያውቋቸውንና ያልታዘዙትን ሌሎችን አማልክት ስላመለኩና ስለ ሰገዱላቸው፥",
    "27": "ስለዚህ በዚህ መፅሃፍ የተፃፈውን መርገም ሁሉ ያወርድባት ዘንድ የእግዚአብሔር ቁጣ በዚህች ምድር ነደደ፤",
    "28": "ዛሬም እንዳሉ እግዚአብሔር በቁጣና በመቅሰፍት በታላቅም መአት ከምድራቸው ነቀላቸው፥ ወደ ሌላም ምድር ጣላቸው።",
    "29": "ምስጢሩ ለአምላካችን ለእግዚአብሔር ነው፤ የተገለጠው ግን የዚህን ህግ ቃሎች ሁሉ እናደርግ ዘንድ ለእኛ ለዘላለምም ለልጆቻችን ነው።"
}