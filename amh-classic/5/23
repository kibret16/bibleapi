{
    "1": "ቁላው የተቀጠቀጠ ብልቱም የተቆረጠ ወደ እግዚአብሔር ጉባኤ አይግባ።",
    "2": "ዲቃላ ወደ እግዚአብሔር ጉባኤ አይግባ፤ እስከ አስር ትውልድ ድረስ ወደ እግዚአብሔር ጉባኤ አይግባ።",
    "3-4": "ከግብፅ በወጣችሁ ጊዜ እንጀራና ውሃ ይዘው በመንገድ ላይ አልተቀበሉአችሁምና፥ በመስጴጦምያ ካለው ከፋቱራ የቢኦርን ልጅ በለአምን ዋጋ ሰጥተው ይረግምህ ዘንድ አምጥተውብሃልና አሞናዊና ሞአባዊ ወደ እግዚአብሔር ጉባኤ አይግባ፤ እስከ አስር ትውልድ ድረስ ለዘላለም ወደ እግዚአብሔር ጉባኤ አይግባ።",
    "5": "ነገር ግን አምላክህ እግዚአብሔር በለአምን ይሰማ ዘንድ አልወደደም፤ አምላክህም እግዚአብሔር ወድዶሃልና እርግማኑን በረከት አደረገልህ።",
    "6": "በዘመንህ ሁሉ ለዘላለም ሰላምና ልማት ለእነርሱ አትሻ።",
    "7": "ኤዶማዊው ወንድምህ ነውና አትፀየፈው፤ ግብፃዊውንም በአገሩ ስደተኛ ነበርህና አትፀየፈው።",
    "8": "ከእነርሱም በሶስተኛው ትውልድ የሚወለዱ ልጆች ወደ እግዚአብሔር ጉባኤ ይግቡ።",
    "9": "ጠላቶችህን ልትወጋ በወጣህ ጊዜ ከክፉ ነገር ሁሉ ሰውነትህን ጠብቅ።",
    "10": "በእናንተ መካከል ሌሊት በሚሆነው ርኩሰት የረከስ ሰው ቢኖር፥ ከሰፈር ወደ ውጭ ይውጣ፥ ወደ ሰፈርም አይግባ።",
    "11": "በመሸም ጊዜ በውሃ ይታጠብ፤ ፀሃይም በገባ ጊዜ ወደ ሰፈር ይመለስ።",
    "12": "ወደ ሜዳም ትወጣበት ዘንድ ከሰፈር ውጭ ቦታ ይሁንልህ።",
    "13": "ከመሳሪያህም ጋር መቆፈሪያ ያዝ፤ በሜዳም በተቀመጥህ ጊዜ ትምስበታለህ፥ ዞረህም ከአንተ የወጣውን በአፈር ትከድነዋለህ።",
    "14": "አምላክህ እግዚአብሔር ሊያድንህ ጠላቶችህንም በእጅህ አሳልፎ ሊሰጥ በሰፈርህ መካከል ይሄዳልና ስለዚህ ነውረኛ ነገር እንዳያይብህ፥ ፊቱንም ከአንተ እንዳይመልስ ሰፈርህ የተቀደስ ይሁን።",
    "15": "ከጌታው ኮብልሎ ወደ አንተ የመጣውን ባርያ ለጌታው አሳልፈህ አትስጥ።",
    "16": "ከደጆችህ በሚመርጣት በአንዲቱ በሚወድዳት ስፍራ ከአንተ ጋር በመካከልህ ይቀመጥ፥ አንተም አታስጨንቀው።",
    "17": "ከእስራኤል ሴቶች ልጆች ሴት ጋለሞታ አትገኝ፥ ከእስራኤልም ወንዶች ልጆች ወንድ ጋለሞታ አይገኝ።",
    "18": "ስለ ተሳልኸው ስእለት ሁሉ የጋለሞታይቱን ዋጋና የውሻውን ዋጋ ወደ አምላክህ ወደ እግዚአብሔር ቤት አታቅርብ፤ ሁለቱም በአምላክህ በእግዚአብሔር ዘንድ የሚያፀይፉ ናቸውና።",
    "19": "ለወንድምህ በወለድ አታበድር፤ የብር ወይም የእህል ወይም የማናቸውንም ነገር ሁሉ ወለድ አትውሰድ።",
    "20": "ለእንግዳው በወለድ አበድረው፤ ነገር ግን አምላክህ እግዚአብሔር ልትወርሳት በምትገባባት ምድር በስራህ ሁሉ ይባርክህ ዘንድ ለወንድምህ በወለድ አታበድር።",
    "21": "ለአምላክህ ለእግዚአብሔር ስእለት በተሳልህ ጊዜ አምላክህ እግዚአብሔር ከአንተ ፈፅሞ ይሻዋልና፥ ሃጢአትም ይሆንብሃልና መክፈሉን አታዘገይ።",
    "22": "ባትሳል ግን ሃጢአት የለብህም።",
    "23": "በአፍህ የተናገርኸውን ለአምላክህ ለእግዚአብሔር በፈቃድህ ተስለሃልና ከከንፈርህ የወጣውን ታደርግ ዘንድ ጠብቅ።",
    "24": "ወደ ባልንጀራህ ወይን ቦታ በገባህ ጊዜ እስክትጠግብ ድረስ ከወይኑ ብላ፤ ወደ እቃህ ግን ከእርሱ ምንም አታግባ።",
    "25": "ወደ ባልንጀራህ እርሻ በገባህ ጊዜ እሸቱን በእጅህ ቀጥፈህ ብላ፤ ወዳልታጨደው ወደ ባልንጀራህ እህል ግን ማጭድ አታግባ።"
}