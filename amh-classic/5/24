{
    "1": "ሰው ሴትን ወስዶ ቢያገባ፥ የእፍረት ነገር ስላገኘባት በእርሱ ዘንድ ሞገስ ባታገኝ፥ የፍችዋን ፅህፈት ፅፎ በእጅዋ ይስጣት፥ ከቤቱም ይስደዳት።",
    "2": "ከቤቱም ከወጣች በኋላ ሌላ ወንድ ብታገባ፥",
    "3": "ሁለተኛውም ባል ቢጠላት፥ የፍችዋንም ፅህፈት ፅፎ በእጅዋ ቢሰጣት፥ ከቤቱም ቢሰድዳት፥ ወይም ሚስት አድርጎ ያገባት ሁለተኛው ባልዋ ቢሞት፥",
    "4": "የሰደዳት የቀድሞ ባልዋ ከረከሰች በኋላ ደግሞ ያገባት ዘንድ አይገባውም፤ ያ በእግዚአብሔር የተጠላ ነው፤ አምላክህም እግዚአብሔር ርስት አድርጎ የሰጠህን ምድር አታርክስ።",
    "5": "አዲስ ሚስትም ያገባ ሰው ወደ ጦርነት አይሂድ፥ ነገርም አይጫኑበት፤ ነገር ግን አንድ አመት በቤቱ በፈቃዱ ይቀመጥ፥ የወሰዳትንም ሚስቱን ደስ ያሰኛት።",
    "6": "የሰውን ነፍስ እንደ መውሰድ ነውና ወፍጮ ወይም መጅ ስለ መያዣ ማንም አይውሰድ።",
    "7": "ማንም ሰው ከእስራኤል ልጆች ከወንድሞቹ አንዱን ሰርቆ እንደ ባርያ ሲያደርግበት ወይም ሲሸጠው ቢገኝ፥ ያ ሌባ ይሙት፤ እንዲሁም ክፉውን ነገር ከመካከልህ ታስወግዳለህ።",
    "8": "በለምፅ ደዌ ሌዋውያን ካህናት ያስተማሩህን ሁሉ ፈፅመህ እንድትጠብቅ እንድታደርግም ተጠንቀቅ፤ እኔ ያዘዝኋቸውን እንዲሁ ታደርግ ዘንድ ጠብቅ።",
    "9": "አምላክህ እግዚአብሔር ከግብፅ በወጣችሁ ጊዜ በመንገድ ሳላችሁ በማርያም ላይ ያደረገውን አስብ።",
    "10": "ለባልንጀራህ ባበደርኸው ጊዜ መያዣውን ልትወስድ ወደ ቤቱ አትግባ።",
    "11": "አንተ በውጭ ቁም ያበደርኸውም ሰው መያዣውን ያውጣልህ።",
    "12": "ያም ሰው ድሃ ቢሆን መያዣውን በአንተ ዘንድ አታሳድር።",
    "13": "ለብሶት እንዲተኛ እንዲባርክህም ፀሃይ ሳይገባ መያዣውን ፈፅመህ መልስለት፤ በአምላክህም በእግዚአብሔር ፊት ፅድቅ ይሆንልሃል፤",
    "14": "ድሃና ችግረኛ የሆነውን ምንደኛ፥ ከወንድሞችህ ወይም በምድርህ በአገርህ ደጅ ውስጥ ከሚቀመጡት መፃተኞች ቢሆን፥ አታስጨንቀው።",
    "15": "ድሃ ነውና፥ ነፍሱም ጠንክራ ትፈልገዋለችና ወደ እግዚአብሔር እንዳይጮህብህ ሃጢአትም እንዳይሆንብህ ደመወዙን ፀሃይ ሳይገባ በቀኑ ስጠው።",
    "16": "አባቶች ስለ ልጆች አይገደሉ፥ ልጆችም ስለ አባቶች አይገደሉ፤ ነገር ግን ሁሉ እያንዳንዱ በሃጢአቱ ይገደል።",
    "17": "የመፃተኛውንና የድሃ አደጉን ፍርድ አታጣምምባቸው፤ የመበለቲቱን ልብስ ለመያዣ አትውሰድባት።",
    "18": "አንተም በግብፅ ባርያ እንደ ነበርህ፥ አምላክህም እግዚአብሔር ከዚያ እንዳዳነህ አስብ፤ ስለዚህ ይህን ነገር ታደርግ ዘንድ አዝዤሃለሁ።",
    "19": "የእርሻህን መከር ባጨድህ ጊዜ ነዶም ረስተህ በእርሻህ ብታስቀር፥ ትወስደው ዘንድ አትመለስ፤ አምላክህ እግዚአብሔር በእጅህ ስራ ሁሉ እንዲባርክህ፥ ለመፃተኛና ለድሃ አደግ ለመበለትም ተወው።",
    "20": "የወይራህን ፍሬ ባረገፍህ ጊዜ ከቅርንጫፎቹ ላይ ማርገፉን ለማጣራት አትመለስ፤ ለመፃተኛና ለድሃ አደግ ለመበለትም ይሁን።",
    "21": "የወይንህን ፍሬ በቆረጥህ ጊዜ ቃርሚያውን አትልቀመው፤ ለመፃተኛና ለድሃ አደግ ለመበለትም ይሁን።",
    "22": "አንተም በግብፅ አገር ባርያ እንደ ነበርህ አስብ፤ ስለዚህ ይህን ታደርግ ዘንድ አዝዤሃለሁ።"
}