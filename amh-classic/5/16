{
    "1": "በአቢብ ወር አምላክህ እግዚአብሔር በሌሊት ከግብፅ ስላወጣህ የአቢብን ወር ጠብቅ፥ የአምላክህንም የእግዚአብሔርን ፋሲካ አድርግበት።",
    "2": "አምላክህ እግዚአብሔር በዚያ ስሙ ይጠራበት ዘንድ በመረጠው ስፍራ ለአምላክህ ለእግዚአብሔር ከበግና ከላም መንጋ ፋሲካ ሰዋ።",
    "3": "የቦካውን እንጀራ ከእርሱ ጋር አትብላ፤ ከግብፅ አገር በችኮላ ስለ ወጣህ ከግብፅ አገር የወጣህበትን ቀን በእድሜህ ሁሉ ታስብ ዘንድ የመከራን እንጀራ፥ ቂጣ እንጀራ፥ ሰባት ቀን ከእርሱ ጋር ብላ።",
    "4": "ሰባት ቀንም በአገርህ ሁሉ እርሾ አይታይም፤ በመጀመሪያው ቀን ማታ ከሰዋኸው ስጋ እስከ ነገ ድረስ ምንም አይደር።",
    "5": "አምላክህ እግዚአብሔር ከሰጠህ ከአገርህ ደጆች በማንኛይቱም ፋሲካን ትሰዋ ዘንድ አይገባህም።",
    "6": "ነገር ግን አምላክህ እግዚአብሔር ስሙ ይጠራበት ዘንድ በመረጠው በዚያ ስፍራ ከግብፅ በወጣህበት ወራት፥ ፀሃይ ሲገባ፥ ማታ ፋሲካን ሰዋ።",
    "7": "አምላክህ እግዚአብሔር በመረጠው ስፍራ ታበስለዋለህ፥ ትበላውማለህ፤ በነጋውም ተነስተህ ወደ ድንኳንህ ትሄዳለህ።",
    "8": "ስድስት ቀን ቂጣ እንጀራ ብላ፤ በሰባተኛውም ቀን ለአምላክህ ለእግዚአብሔር ጉባኤ ይሁን፤ ስራን ሁሉ አታድርግበት።",
    "9": "ሰባት ሳምንትም ትቆጥራለህ፤ መከሩን ማጨድ ከምትጀምርበት ቀን ጀምሮ ሰባት ሳምንት መቁጠር ትጀምራለህ።",
    "10": "አምላክህ እግዚአብሔር በባረከህ መጠን በፈቃድህ የምታቀርበውን አምጥተህ ለአምላክህ ለእግዚአብሔር የሰባቱ ሱባኤ በአል ታደርጋለህ።",
    "11": "አንተ፥ ወንድ ልጅህና ሴት ልጅህ፥ ወንድ ባርያህና ሴት ባርያህ፥ በአገርህም ደጅ ውስጥ ያለው ሌዋዊ፥ በመካከልህም ያሉት መፃተኛና ድሃ አደግ መበለትም አምላክህ እግዚአብሔር በዚያ ስሙ ይጠራበት ዘንድ በሚመርጠው ስፍራ በአምላክህ በእግዚአብሔር ፊት ደስ ይበላችሁ።",
    "12": "አንተም በግብፅ ባርያ እንደ ነበርህ አስብ፤ ይህንንም ስርአት ጠብቅ፥ አድርገውም።",
    "13": "ከአውድማህና ከመጥመቂያህ ፍሬህን በሰበሰብህ ጊዜ የዳስ በአል ሰባትን ቀን ትጠብቃለህ።",
    "14": "አንተም፥ ወንድ ልጅህና ሴት ልጅህ፥ ወንድ ባርያህና ሴት ባርያህ፥ በአገርህም ደጅ ውስጥ ያለ ሌዋዊና መፃተኛ፥ ድሃ አደግና መበለትም በበአል ደስ ይበላችሁ።",
    "15": "አምላክህ እግዚአብሔር በፍሬህ ሁሉ በእጅህም ስራ ሁሉ ይባርክሃልና እግዚአብሔር በመረጠው ስፍራ ለአምላክህ ለእግዚአብሔር ሰባት ቀን በአል ታደርጋለህ አንተም ፈፅሞ ደስ ይልሃል።",
    "16": "በአመት ሶስት ጊዜ፥ በቂጣ በአል፥ በሰባቱ ሱባኤም በአል፥ በዳስም በአል ወንዶችህ ሁሉ በአምላክህ በእግዚአብሔር ፊት እርሱ በመረጠው ስፍራ ይታዩ፤ በእግዚአብሔርም ፊት ባዶ እጃቸውን አይታዩ።",
    "17": "አምላክህ እግዚአብሔር በረከት እንደ ሰጠህ መጠን እያንዳንዱ ሰው እንደ ችሎታው ይስጥ።",
    "18": "አምላክህ እግዚአብሔር በሚሰጥህ በአገርህ ደጅ ሁሉ በየነገዶችህ ፈራጆችንና አለቆችን ሹም፤ ለህዝቡም ቅን ፍርድ ይፍረዱ።",
    "19": "ፍርድን አታጣምም፤ ፊት አይተህም አታድላ፤ ጉቦ የጥበበኞችን አይን ያሳውራልና፥ የፃድቃንንም ቃል ያጣምማልና ጉቦ አትቀበል።",
    "20": "በህይወት ትኖር ዘንድ፥ አምላክህ እግዚአብሔርም የሚሰጥህን ምድር ትወርስ ዘንድ እውነተኛውን ፍርድ ተከተል።",
    "21": "ለአንተ በምትሰራው በአምላክህ በእግዚአብሔር መሰዊያ አጠገብ ከማናቸውም ዛፍ የማምለኪያ አፀድ አድርገህ አትትከል።",
    "22": "አምላክህ እግዚአብሔርም የሚጠላውን ሃውልት ለአንተ አታቁም።"
}