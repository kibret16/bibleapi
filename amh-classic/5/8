{
    "1": "በህይወት እንድትኖሩ፥ እንድትበዙም፥ እግዚአብሔርም ለአባቶቻችሁ ወደ ማለላቸው ምድር ገብታችሁ እንድትወርሱአት፥ ዛሬ ለአንተ የማዝዘውን ትእዛዝ ሁሉ ታደርጉ ዘንድ ጠብቁ።",
    "2": "አምላክህ እግዚአብሔር ይፈትንህ ዘንድ፥ በልብህም ያለውን ትእዛዙን ትጠብቅ ወይም አትጠብቅ እንደሆነ ያውቅ ዘንድ፥ ሊያስጨንቅህ በእነዚህ በአርባ አመታት በምድረ በዳ የመራህን መንገድ ሁሉ አስብ።",
    "3": "ሰውም ከእግዚአብሔር አፍ በሚወጣ ነገር ሁሉ በህይወት እንዲኖር እንጂ ሰው በእንጀራ ብቻ በህይወት እንዳይኖር ያስታውቅህ ዘንድ አስጨነቀህ፥ አስራበህም፥ አንተም ያላወቅኸውን አባቶችህም ያላወቁትን መና አበላህ።",
    "4": "በእነዚህ አርባ አመታት የለበስኸው ልብስ አላረጀም፥ እግርህም አላበጠም።",
    "5": "ሰውም ልጁን እንደሚገስፅ እንዲሁም አምላክህ እግዚአብሔር አንተን እንዲገስፅ በልብህ አስተውል።",
    "6": "በመንገዱም እንድትሄድ እርሱንም እንድትፈራ የአምላክህን የእግዚአብሔርን ትእዛዝ ጠብቅ።",
    "7": "አምላክህ እግዚአብሔር ወደ መልካም ምድር፥ ከሸለቆና ከኮረብታ የሚመነጩ የውሃ ጅረቶችና ፈሳሾች ምንጮችም ወዳሉባት ምድር፥",
    "8": "ስንዴ ገብስም ወይንም በለስም ሮማንም ወይራም ማርም ወደ ሞሉባት ምድር፥",
    "9": "ሳይጎድልህ እንጀራን ወደምትበላባት አንዳችም ወደማታጣባት ምድር፥ ድንጋይዋ ብረት ወደ ሆነ፥ ከተራራዋም መዳብ ወደሚማስባት ምድር ያገባሃል።",
    "10": "ትበላማለህ፥ ትጠግብማለህ፥ ስለሰጠህም ስለመልካሚቱ ምድር አምላክህን እግዚአብሔርን ትባርካለህ።",
    "11": "ዛሬ እኔ አንተን የማዝዘውን ትእዛዙንና ፍርዱን ስርአቱንም ባለመጠበቅ አምላክህን እግዚአብሔርን እንዳትረሳ ተጠንቀቅ፤",
    "12": "ከበላህና ከጠገብህ በኋላ፥ መልካምም ቤት ሰርተህ ከተቀመጥህበት በኋላ፥",
    "13": "የላምና የበግ መንጋ ከበዛልህ በኋላ፥ ብርህና ወርቅህም ያለህም ሁሉ ከበዛልህ በኋላ፥ ልብህ እንዳይጓደድ፤",
    "14": "ከግብፅም ምድር ከባርነት ቤት ያወጣህን፥",
    "15": "እባብና ጊንጥ ጥማትም ባለባት፥ ውሃም በሌለባት፥ በታላቂቱና በምታስፈራው ምድረ በዳ የመራህን፥ ከጭንጫ ድንጋይም ውሃን ያወጣልህን፥",
    "16": "በመጨረሻም ዘመን መልካም ያደርግልህ ዘንድ ሊፈትንህ ሊያዋርድህም አባቶችህ ያላወቁትን መና በምድረ በዳ ያበላህን አምላክህን እግዚአብሔርን እንዳትረሳ፤",
    "17": "በልብህም፦ ጉልበቴ የእጄም ብርታት ይህን ሃብት አመጣልኝ እንዳትል።",
    "18": "ነገር ግን ዛሬ እንደ ሆነ ለአባቶችህ የማለውን ቃል ኪዳን ያፀና ዘንድ፥ ሃብት ለማከማቸት እርሱ ጉልበት ሰጥቶሃልና አምላክህን እግዚአብሔርን አስብ።",
    "19": "አምላክህንም እግዚአብሔርን ብትረሳ፥ ሌሎችንም አማልክት ብትከተል ብታመልካቸውም ብትሰግድላቸውም፥ ፈፅሞ እንድትጠፉ እኔ ዛሬውኑ እመሰክርባችኋለሁ።",
    "20": "የአምላካችሁን የእግዚአብሔርን ቃል ስላልሰማችሁ እግዚአብሔር ከፊታችሁ እንደሚያጠፋቸው እንደ አህዛብ እንዲሁ እናንተ ትጠፋላችሁ።"
}