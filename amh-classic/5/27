{
    "1": "ሙሴና የእስራኤል ሽማግሌዎችም እንዲህ ብለው ህዝቡን አዘዙ፦ ዛሬ ያዘዝኋችሁን ትእዛዝ ሁሉ ጠብቁ።",
    "2": "አምላክህ እግዚአብሔር ወደሚሰጥህ ምድር ዮርዳኖስን በተሻገርህ ጊዜ ታላላቅ ድንጋዮችን ለአንተ አቁም፥ በኖራም ምረጋቸው።",
    "3": "የአባቶችህ አምላክ እግዚአብሔር ተስፋ እንደ ሰጠህ፥ ወተትና ማር ወደምታፈስስ ምድር፥ አምላክህ እግዚአብሔር ወደሚሰጥህ ምድር ትገባ ዘንድ በተሻገርህ ጊዜ፥ የዚህን ህግ ቃሎች ሁሉ ፃፍባቸው።",
    "4": "ዮርዳኖስንም በተሻገርህ ጊዜ፥ ዛሬ እንዳዘዝሁህ፥ እነዚህን ድንጋዮች በጌባል ተራራ አቁም፥ በኖራም ምረጋቸው።",
    "5": "በዚያም ለአምላክህ ለእግዚአብሔር መሰዊያ ስራ፤ መሰዊያውም ብረት ካልነካው ድንጋይ ይሁን።",
    "6": "ካልተጠረበም ድንጋይ የአምላክህን የእግዚአብሔርን መሰዊያ ስራ፤ ለአምላክም ለእግዚአብሔር የሚቃጠለውን መስዋእትህን አቅርብበት፤",
    "7": "የደህንነትም መስዋእት ሰዋበት፥ በዚያም ብላ፤ በአምላክህም በእግዚአብሔር ፊት ደስ ይበልህ።",
    "8": "የዚህንም ህግ ቃሎች ሁሉ የተገለጠ አድርገህ በድንጋዮቹ ላይ ፃፍ።",
    "9": "ሙሴና ሌዋውያን ካህናት ለእስራኤል ሁሉ እንዲህ ብለው ተናገሩ፦ እስራኤል ሆይ፥ ዝም ብላችሁ አድምጡ፤ ዛሬ የአምላክህ የእግዚአብሔር ህዝብ ሆነሃል።",
    "10": "ለአምላክህም ለእግዚአብሔር ቃል ታዘዝ፥ ዛሬም የማዝዝህን ትእዛዙንና ስርአቱን አድርግ።",
    "11": "ሙሴም በዚያን ቀን እንዲህ ብሎ ህዝቡን አዘዘ፦",
    "12": "ዮርዳኖስን በተሻገራችሁ ጊዜ ህዝቡን ይባርኩ ዘንድ እነዚህ፥ ስምኦንና ሌዊ ይሁዳና ይሳኮር ዮሴፍና ብንያም፥ በገሪዛን ተራራ ላይ ይቁሙ።",
    "13": "ይረግሙም ዘንድ እነዚህ፥ ሮቤልና ጋድ አሴርና ዛብሎን ዳንና ንፍታሌም፥ በጌባል ተራራ ላይ ይቁሙ።",
    "14": "ሌዋውያንም ከፍ ባለች ድምፅ ለእስራኤል ሰዎች ሁሉ እንዲህ ብለው ይናገራሉ፦",
    "15": "በእግዚአብሔር ዘንድ የተጠላ የሰራተኛ እጅ ስራን የተቀረፀ ወይም ቀልጦ የተሰራ ምስልን የሚያደርግ፥ በስውርም የሚያቆመው ሰው ርጉም ይሁን፤ ህዝቡም ሁሉ መልሰው አሜን ይላሉ።",
    "16": "አባቱን ወይም እናቱን የሚያቃልል ርጉም ይሁን፤ ህዝቡም ሁሉ አሜን ይላሉ።",
    "17": "የባልንጀራውን የድንበር ምልክት የሚገፋ ርጉም ይሁን፤ ህዝቡም ሁሉ አሜን ይላሉ።",
    "18": "እውሩን ከመንገድ ፈቀቅ የሚያደርግ ርጉም ይሁን፤ ህዝቡም ሁሉ አሜን ይላሉ።",
    "19": "በመፃተኛ በድሃ አደጉም በመበለቲቱም ላይ ፍርድን የሚያጣምም ርጉም ይሁን፤ ህዝቡም ሁሉ አሜን ይላሉ።",
    "20": "ከአባቱ ሚስት ጋር የሚተኛ የአባቱን ልብስ ገልጦአልና ርጉም ይሁን፤ ህዝቡም ሁሉ አሜን ይላሉ።",
    "21": "ከማናቸይቱም እንስሳ ጋር የሚተኛ ርጉም ይሁን፤ ህዝቡም ሁሉ አሜን ይላሉ።",
    "22": "ከአባቱ ወይም ከእናቱ ልጅ ከእህቱ ጋር የሚተኛ ርጉም ይሁን፤ ህዝቡም ሁሉ አሜን ይላሉ።",
    "23": "ከአማቱ ጋር የሚተኛ ርጉም ይሁን፤ ህዝቡም ሁሉ አሜን ይላሉ።",
    "24": "ባልንጀራውን በስውር የሚመታ ርጉም ይሁን፤ ህዝቡም ሁሉ አሜን ይላሉ።",
    "25": "የንፁሁን ሰው ነፍስ ለመግደል ጉቦ የሚቀበል ርጉም ይሁን ህዝቡም ሁሉ አሜን ይላሉ።",
    "26": "የዚህን ህግ ቃሎች ያደርግ ዘንድ የማያፀና ርጉም ይሁን፤ ህዝቡም ሁሉ አሜን ይላሉ።"
}