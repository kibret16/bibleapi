{
    "1": "አምላክህ እግዚአብሔር ልትወርሳት ወደምትገባባት ምድር ባመጣህ ጊዜ፥ ከፊትህም ብዙ አህዛብን፥ ከአንተ የበለጡትን የበረቱትንም ሰባቱን አህዛብ፥ ኬጢያዊውን ጌርጌሳዊውንም አሞራዊውንም ከነአናዊውንም ፌርዛዊውንም ኤዊያዊውንም ኢያቡሳዊውንም ባወጣ ጊዜ፥",
    "2": "አምላክህ እግዚአብሔርም በእጅህ አሳልፎ በሰጣቸው በመታሃቸውም ጊዜ፥ ፈፅመህ አጥፋቸው፤ ከእነርሱም ጋር ቃል ኪዳን አታድርግ፥ አትማራቸውም፤",
    "3": "ከእነርሱም ጋር አትጋባ፤ ሴት ልጅህን ለወንድ ልጁ አትስጥ፥ ሴት ልጁንም ለወንድ ልጅህ አትውሰድ።",
    "4": "እንዳይከተለኝ ሌሎችንም አማልክት እንዲያመልክ ልጅህን ያስታልና፤ የእግዚአብሔርም ቁጣ ይነድድባችኋል፥ ፈጥኖም ያጠፋችኋል።",
    "5": "ነገር ግን እንዲህ አድርጉባቸው፤ መሰዊያቸውን አፍርሱ፥ ሃውልቶቻቸውንም ሰባብሩ፥ የማምለኪያ አፀዶቻቸውንም ቁረጡ፥ የተቀረፀውን ምስላቸውንም በእሳት አቃጥሉ።",
    "6": "ለአምላክህ ለእግዚአብሔር አንተ ቅዱስ ህዝብ ነህና፤ በምድር ፊት ከሚኖሩ አህዛብ ሁሉ ይልቅ ለእርሱ ለራሱ ህዝብ ትሆንለት ዘንድ አምላክህ እግዚአብሔር መረጠህ።",
    "7": "እግዚአብሔርም የወደዳችሁና የመረጣችሁ ከአህዛብ ሁሉ በቁጥር ስለ በዛችሁ አይደለም፤ እናንተ ከአህዛብ ሁሉ በቁጥር ጥቂቶች ነበራችሁና፤",
    "8": "ነገር ግን እግዚአብሔር ስለ ወደዳችሁ ለአባቶቻችሁም የማለላቸውን መሃላ ስለ ጠበቀ፥ ስለዚህ እግዚአብሔር በፅኑ እጅ አወጣችሁ፥ ከባርነትም ቤት ከግብፅ ንጉስ ከፈርኦን እጅ አዳናችሁ።",
    "9": "አንተም አምላክህ እግዚአብሔር እርሱ አምላክ እንደ ሆነ፥ ለሚወድዱትም ትእዛዙንም ለሚጠብቁ ቃል ኪዳኑንና ምህረቱን እስከ ሺህ ትውልድ ድረስ የሚጠብቅ የታመነ አምላክ እንደ ሆነ እወቅ፤",
    "10": "የሚጠሉትን ለማጥፋት በፊታቸው ብድራት ይመልስባቸዋል፤ ለሚጠላው አይዘገይም፥ ነገር ግን በፊቱ ብድራት ይመልስበታል።",
    "11": "እንግዲህ ታደርጋት ዘንድ እኔ ዛሬ ለአንተ የማዝዛትን ትእዛዝና ስርአት ፍርድንም ጠብቅ።",
    "12": "እንዲህም ይሆናል፤ ይህችን ፍርድ ሰምተህ ብትጠብቃት ብታደርጋትም፥ አምላክህ እግዚአብሔር ለአባቶችህ የማለውን ቃል ኪዳንና ምህረት ለአንተ ይጠብቅልሃል፤",
    "13": "ይወድድህማል፥ ይባርክህማል፥ ያበዛህማል፤ ይሰጥህም ዘንድ ለአባቶችህ በማለላቸው ምድር የሆድህን ፍሬ የመሬትህንም ፍሬ፥ እህልህን ወይንህንም ዘይትህንም፥ የከብትህንም ብዛት የበግህንም መንጋ ይባርክልሃል።",
    "14": "ከአህዛብም ሁሉ ይልቅ የተባረክህ ትሆናለህ፤ በሰውህና በከብትህም ዘንድ ወንድ ቢሆን ወይም ሴት ብትሆን መካን አይሆንብህም።",
    "15": "እግዚአብሔርም ህማምን ሁሉ ከአንተ ያርቃል፤ የምታውቀውንም ክፉውን የግብፅ በሽታ ሁሉ በአንተ ላይ አያደርስብህም፥ በጠላቶችህም ሁሉ ላይ ያመጣባቸዋል።",
    "16": "አምላክህም እግዚአብሔር በእጅህ አሳልፎ የሚጥላቸውን አህዛብን ሁሉ ታጠፋቸዋለህ፤ አይንህም አታዝንላቸውም፤ ያም ወጥመድ ይሆንብሃልና አማልክቶቻቸውን አታምልካቸው።",
    "17": "በልብህም፦ እነዚህ አህዛብ ከእኔ ይልቅ ይበዛሉና አወጣቸው ዘንድ እንዴት እችላለሁ? ብትል፥ አትፍራቸው፤",
    "18": "ነገር ግን አምላክህ እግዚአብሔር በፈርኦንና በግብፅ ሁሉ ያደረገውን፥",
    "19": "አምላክህ እግዚአብሔር፥ አይንህ እያየች፥ ታላቅን መቅሰፍት ምልክትንም ተአምራትንም የፀናችውን እጅ የተዘረጋውንም ክንድ አድርጎ እንዳወጣህ፥ አስብ፤ እንዲሁ አምላክህ እግዚአብሔር አንተ በምትፈራቸው በአህዛብ ሁሉ ላይ ያደርጋል።",
    "20": "ደግሞም አምላክህ እግዚአብሔር የቀሩት ከፊትህም የተሸሸጉት እስኪጠፉ ድረስ ተርብ ይሰድድባቸዋል።",
    "21": "አምላክህ እግዚአብሔር፥ ታላቅና የሚያስፈራ አምላክ፥ በመካከልህ ነውና ከእነርሱ የተነሳ አትደንግጥ።",
    "22": "አምላክህም እግዚአብሔር እነዚህን አህዛብ በጥቂት በጥቂቱ ከፊትህ ያወጣቸዋል፤ የምድረ በዳ አራዊት እንዳይበዙብህ አንድ ጊዜ ታጠፋቸው ዘንድ አይገባህም።",
    "23": "አምላክህ እግዚአብሔር ግን እነርሱን በእጅህ አሳልፎ ይሰጣቸዋል፥ እስኪጠፉም ድረስ በታላቅ ድንጋጤ ያስደነግጣቸዋል።",
    "24": "ነገስታቶቻቸውንም በእጅህ አሳልፎ ይሰጣቸዋል፥ ስማቸውንም ከሰማይ በታች ታጠፋለህ፤ እስክታጠፋቸው ድረስ ማንም በፊትህ ይቆም ዘንድ አይችልም።",
    "25": "የተቀረፀውንም የአምላኮቻቸውን ምስል በእሳት ታቃጥላለህ፤ የተሰራባቸውን ብርና ወርቅ አትመኝ፤ በአምላክህም በእግዚአብሔር ዘንድ ርኩስ ነውና እንዳትጠመድበት ከእርሱ ምንም አትውሰድ።",
    "26": "እንደ እርሱም ርጉም እንዳትሆን ርኩስን ነገር ወደ ቤትህ አታግባ፤ ርጉም ነውና ተፀየፈው፥ ጥላውም።"
}