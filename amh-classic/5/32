{
    "1": "ሰማያት ሆይ፥ አድምጡ፥ እኔም እናገራለሁ፤ ምድርም የአፌን ቃሎች ትስማ።",
    "2": "ትምህርቴ እንደ ዝናብ ትፈስሳለች፥  ነገሬ እንደ ጠል ትንጠባጠባለች፤  በልምላሜ ላይ እንደ ጤዛ፥  በሳርም ላይ እንደ ካፊያ።",
    "3": "የእግዚአብሔርን ስም እጠራለሁና፤ ለአምላካችን ታላቅነትን ስጡ።",
    "4": "እርሱ አምላክ ነው፤ ስራውም ፍፁም ነው፤ መንገዱም ሁሉ የቀና ነው፤ የታመነ አምላክ፥ ክፋትም የሌለበት፥ እርሱ እውነተኛና ቅን ነው።",
    "5": "እነርሱ ረከሱ፤ ልጆቹም አይደሉም፤ ነውርም አለባቸው፤ ጠማማና ገልበጥባጣ ትውልድ ናቸው።",
    "6": "ደንቆሮ ብልሃተኛም ያልሆንህ ህዝብ ሆይ፥  ለእግዚአብሔር ይህንን ትመልሳለህ?  የገዛህ አባትህ አይደለምን?  የፈጠረህና ያፀናህ እርሱ ነው።",
    "7": "የዱሮውን ዘመን አስብ፥  የብዙ ትውልድንም አመታት አስተውል፤  አባትህን ጠይቅ፥ ያስታውቅህማል፤  ሽማግሌዎችህን ጠይቅ፥ ይነግሩህማል።",
    "8": "ልኡል ለአህዛብ ርስታቸውን ባወረሰ ጊዜ፥  የአዳምን ልጆች በለየ ጊዜ፥  እንደ እስራኤል ልጆች ቁጥር  የአህዛብን ድንበር አቆመ።",
    "9": "የእግዚአብሔር እድል ፈንታ ህዝቡ ነው፤ ያእቆብም የርስቱ ገመድ ነው።",
    "10": "በምድረ በዳ በጥማት፥  የነፋስ ጩኸትም በሞላበት ውድማ አገኘው፤  ከበበው ተጠነቀቀለትም፤  እንደ አይን ብሌን ጠበቀው።",
    "11": "ንስር ጫጩቶቹን እንደሚያወጣ፥  በእነርሱም ላይ እንደሚሰፍፍ፥  ክንፎቹን ዘርግቶ ወሰዳቸው፥  በክንፎቹም አዘላቸው።",
    "12": "እግዚአብሔር ብቻውን መራው፤ ከእርሱም ጋር ሌላ አምላክ አልነበረም።",
    "13": "በምድር ከፍታ ላይ አወጣው፤ የእርሻውን ፍሬ በላ፤ ከአለትም ድንጋይ በሚገኝ ማር፥ ከጭንጫውም ድንጋይ በሚገኝ ዘይት አጠባው፤",
    "14": "የላሙንም ቅቤ፥ የመንጋውም ወተት፥  ከጠቦት ስብ ጋር፥  የባሳንንም አውራ በግ፥ ፍየሉንም፥  ከስንዴ እሸት ጋር በላህ፤  ከወይኑም ደም ያለውን ጠጅ ጠጣህ።",
    "15": "ይሹሩን ወፈረ፥ ረገጠ፤ ወፈረ፥ ደነደነ፥ ሰባ፤ የፈጠረውንም እግዚአብሔርን ተወ፤ የመድሃኒቱንም አምላክ ናቀ።",
    "16": "በሌሎች አማልክት አስቀኑት፥  በርኩሰታቸውም አስቆጡት።",
    "17": "እግዚአብሔር ላልሆኑ አጋንንት፥  ለማያውቋቸውም አማልክት፥  በቅርብ ጊዜ ለተነሱ ለአዲሶች  አባቶቻቸውም ላልፈሩአቸው አማልክት ሰዉ።",
    "18": "የወለደህን አምላክ ተውህ፥  ያሳደገህን እግዚአብሔርን ረሳህ።",
    "19": "ወንዶችና ሴቶች ልጆችም ስላስቆጡት  እግዚአብሔር አይቶ ጣላቸው።",
    "20": "እርሱም አለ፦ ፊቴን እሰውርባቸዋለሁ  ፍፃሜያቸው ምን እንደ ሆነ አያለሁ፤  ጠማማ ትውልድ፥  ያልታመኑም ልጆች ናቸው።",
    "21": "አምላክ ባልሆነው አስቀኑኝ፤ በምናምንቴዎቻቸውም አስቆጡኝ፤ እኔም ህዝብ ባልሆነው አስቀናቸዋለሁ፤ በማያስተውል ህዝብ አስቆጣቸዋለሁ።",
    "22": "እሳት ከቁጣዬ ትነድዳለችና፥  እስከ ሲኦል ድረስ ታቃጥላለች፥  ምድርንም ከፍሬዋ ጋር ትበላለች፥  የተራሮችን መሰረት ታነድዳለች።",
    "23": "መከራን እጨምርባቸዋለሁ፤ በፍላፆቼም እወጋቸዋለሁ።",
    "24": "በራብ በንዳድ ይጠፋሉ፤ በንዳድና በመራራ ጥፋት ያልቃሉ፤ የአራዊትን ጥርስ፥ የምድርንም እባብ መርዝ እሰድድባቸዋለሁ።",
    "25": "ጉልማሳውን ከድንግል፥ ህፃኑንም ከሽማግሌ ጋር፥  በሜዳ ሰይፍ፥ በቤትም ውስጥ ድንጋጤ ያጠፋቸዋል።",
    "26": "እበትናቸዋለሁ አልሁ፤ ከሰዎችም መካከል መታሰቢያቸውን አጠፋለሁ።",
    "27": "ነገር ግን ጠላቶቻቸው እንዳይታበዩ፦ እጃችን ከፍ ከፍ አለች እንጂ  እግዚአብሔር ይህን ሁሉ አላደረገም  እንዳይሉ፥ ስለ ጠላቱ ቁጣ ፈራሁ።",
    "28": "ምክር ያጡ ህዝብ ናቸው፥  ማስተዋልም የላቸውም።",
    "29": "አእምሮ ቢኖራቸው፥  ይህንን ያስተውሉ ነበር፥  ፍፃሜያቸውንም ያስቡ ነበር።",
    "30": "እርሱ አምላካቸው ካልሸጣቸው፥  እግዚአብሔርም አሳልፎ ካልሰጣቸው፥  አንድ ሰው እንዴት ሺህን ያሳድድ ነበር?  ሁለቱሳ እንዴት አስሩን ሺህ ያሸሹ ነበር?",
    "31": "አምላካችን እንደ አማልክቶቻቸው አይደለም፤ ጠላቶቻችንም ሰነፎች ናቸው።",
    "32": "ወይናቸው ከሰዶም ወይን፥  ከገሞራም እርሻ ነው፤  ፍሬያቸው ሃሞት ነው፤  ዘለላውም መራራ ነው።",
    "33": "የወይን ጠጃቸው የእባብ መርዝ፥  የእፉኝትም ስራይ ነው።",
    "34": "ይህ በእኔ ዘንድ ተጠብቆ የለምን?  በመዝገቤስ የታተመ አይደለምን?",
    "35": "የጥፋታቸው ቀን ቀርቦአልና፥  የሚመጣባቸውም ነገር ይፈጥናልና  እግራቸው ሲሰናከል  በቀልና ፍርድ የእኔ ነው።",
    "36": "ሃይላቸውም እንደ ደከመ፥  የተዘጋ የተለቀቀም እንደሌለ ባየ ጊዜ  እግዚአብሔር ለህዝቡ ይፈርዳል፥  ስለ ባርያዎቹም ያዝናል።",
    "37": "እርሱም ይላል፦ አማልክቶቻቸው የት ናቸው?  ይታመኑባቸው የነበሩት አማልክት?",
    "38": "የመስዋእታቸውን ስብ የበሉ፥  የመጠጥ ቁርባናቸውንም የወይን ጠጅ የጠጡ?  እነርሱ ይነሱ፥ ይርዱአችሁም፥  መጠጊያም ይሁኑላችሁ።",
    "39": "አሁንም እኔ ብቻዬን እኔ እንደ ሆንሁ፥  ከእኔም በቀር አምላክ እንደሌለ እዩ፤  እኔ እገድላለሁ፥ አድንማለሁ፤  እኔ እመታለሁ፥ እፈውስማለሁ፤  ከእጄም የሚያድን የለም።",
    "40": "እጄን ወደ ሰማይ እዘረጋለሁና፥ እንዲህም እላለሁ፦ ለዘላለም እኔ ህያው ነኝና",
    "41": "የሚንቦገቦግ ሰይፌን እስለዋለሁ፥  እጄም ፍርድን ትይዛለች፥  ጠላቶቼንም እበቀላለሁ፥  ለሚጠሉኝም ፍዳቸውን እከፍላለሁ።",
    "42": "ከተወጉት ከተማረኩትም ደም፥  ፍላፆቼን በደም አሰክራለሁ፤  ከጠላት አለቆችም ራስ  ሰይፌ ስጋ ይበላል።",
    "43": "የባርያዎቹን ደም ይበቀላልና፥ ጠላቶቹንም ይበቀላቸዋልና፥ ምድሪቱንና ህዝቡን ይክሳልና እናንተ አህዛብ ሆይ፥ ከህዝቡ ጋር ደስ ይበላችሁ፡፡",
    "44": "ሙሴም የነዌም ልጅ ኢያሱ የዚህችን መዝሙር ቃሎች ሁሉ በህዝቡ ጆሮ ተናገሩ።",
    "45": "ሙሴም ይህን ቃል ሁሉ ለእስራኤል ሁሉ ተናግሮ ፈፀመ።",
    "46": "እርሱም እንዲህ አላቸው፦ የዚህን ህግ ቃሎች ሁሉ ይጠብቁና ያደርጉ ዘንድ ልጆቻችሁን እንድታዝዙበት ዛሬ የምመሰክርላችሁን ቃል ሁሉ በልባችሁ አኑሩት።",
    "47": "ይህ ነገር ህይወታችሁ ነው እንጂ ለእናንተ ከንቱ አይደለምና፤ በዚህም ነገር ትወርሱአት ዘንድ ዮርዳኖስን ተሻግራችሁ በምትገቡባት ምድር ረጅም ዘመን ትቀመጣላችሁ።",
    "48": "በዚያም ቀን እግዚአብሔር ሙሴን እንዲህ ብሎ ተናገረው፦",
    "49": "ወደዚህ በኢያሪኮ አንፃር በሞአብ ምድር በአባሪም ተራራ ውስጥ ወዳለው ወደ ናባው ተራራ ውጣ፥ ለእስራኤልም ልጆች ርስት አድርጌ የምሰጣቸውን የከነአንን ምድር እይ፤",
    "50": "ወንድምህም አሮን በሆር ተራራ እንደ ሞተ ወደ ወገኖቹም እንደ ተከማቸ፥ በወጣህበት ተራራ ሙት፥ ወደ ወገኖችህም ተከማች፤",
    "51": "በእስራኤል ልጆች መካከል በፂን ምድረ በዳ በቃዴስ ባለው በመሪባ ውሃ ስለ በደላችሁኝ፥ በእስራኤልም ልጆች መካከል ስላልቀደሳችሁኝ፥",
    "52": "ምድሪቱን ፊት ለፊት ታያለህ እንጂ ወደዚያች እኔ ለእስራኤል ልጆች ወደምሰጣቸው ምድር አትገባም።"
}