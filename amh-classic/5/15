{
    "1": "በየሰባቱ አመት መጨረሻ የእዳ ምህረት ታደርጋለህ።",
    "2": "ለምህረቱም የሚገባ ወግ ይህ ነው፤ አበዳሪ ሁሉ ለባልንጀራው ያበደረውን ይተዋል፤ የእግዚአብሔር ይቅርታ ታውጆአልና ያበደረውን ከባልንጀራው ወይም ከወንድሙ አይሻ።",
    "3": "ከእንግዳ ላይ ያበደርኸውን መፈለግ ትችላለህ፤ በወንድምህ ላይ ያለውን ሁሉ ግን እጅህ ይተወዋል።",
    "4-5": "አምላክህም እግዚአብሔር ትወርሳት ዘንድ ርስት አድርጎ በሰጠህ ምድር ላይ እግዚአብሔር በእውነት ይባርክሃልና አንተ የአምላክህን የእግዚአብሔርን ቃል ፈፅመህ ብትሰማ፥ ታደርጋትም ዘንድ ዛሬ የማዝዝህን ይህችን ትእዛዝ ሁሉ ብትጠብቅ፥ በመካከልህ ድሃ አይኖርም።",
    "6": "አምላክህም እግዚአብሔር ተስፋ እንደ ሰጠህ ይባርክሃል፤ ለብዙ አህዛብም ታበድራለህ፥ አንተ ግን አትበደርም፤ ብዙ አህዛብንም ትገዛለህ፥ አንተን ግን አይገዙህም።",
    "7": "አምላክህ እግዚአብሔር በሰጠህ በአገርህ ደጅ ውስጥ ከሚኖሩ ከወንድሞችህ አንዱ ቢደኸይ፥ ልብህን አታፅና፥ በድሃው ወንድምህ ላይ እጅህን አትጨብጥ።",
    "8": "ነገር ግን እጅህን ለእርሱ ክፈት፥ የለመነህንም አስፈላጊውን ነገር አበድረው።",
    "9": "ሰባተኛው አመት የእዳ ምህረት አመት ቀርቦአል ብለህ ክፉ አሳብ በልብህ እንዳታስብ፥ ለድሃውም ወንድምህ አንዳች የማትሰጥ እንዳትሆን፥ አይንህም በእርሱ ላይ ክፉ እንዳይሆን፥ እርሱም ወደ እግዚአብሔር በአንተ ላይ እንዳይጮህ፥ ሃጢአትም እንዳይሆንብህ ተጠንቀቅ።",
    "10": "እጅህን በምትጥልበት ሁሉ አምላክህ እግዚአብሔር ስለዚህ በስራህ ሁሉ ይባርክሃልና ፈፅመህ ስጠው፥ በሰጠኸውም ጊዜ በልብህ አትፀፀት።",
    "11": "ድሆች ከምድሪቱ ላይ አያልቁምና ስለዚህ እኔ፦ በአገርህ ውስጥ ላለው ድሃ ለተቸገረውም ወንድምህ እጅህን ትከፍታለህ ብዬ አዝዝሃለሁ።",
    "12": "አንተም ወንድምህን እብራዊውን ወይም እብራዊቱን ብትገዛ ስድስት አመት ያገልግሉህ በሰባተኛውም አመት ከአንተ ዘንድ አርነት አውጣው።",
    "13": "ከአንተም ዘንድ አርነት ባወጣኸው ጊዜ ባዶውን አትስደደው፤",
    "14": "ነገር ግን ከመንጋህ፥ ከአውድማህም፥ ከወይንህም መጥመቂያ ትለግስለታለህ፤ አምላክህ እግዚአብሔር እንደ ባረከህ መጠን ትሰጠዋለህ።",
    "15": "አንተም በግብፅ ምድር ባርያ እንደ ነበርህ አምላክህም እግዚአብሔር እንዳዳነህ አስብ፤ ስለዚህ እኔ ዛሬ ይህን ነገር አዝዝሃለሁ።",
    "16": "እርሱ ግን አንተንና ቤትህን ስለወደደ፥ ከአንተም ጋር መልካም ስለ ሆነለት፦ ልወጣ አልወድድም ቢል፥",
    "17": "አንተ ወስፌ ወስደህ በቤትህ በር ላይ ጆሮውን ትበሳዋለህ፥ ለዘላለምም ባርያ ይሆንልሃል። በሴት ባርያህ ደግሞ እንዲሁ ታደርጋለህ።",
    "18": "እርሱንም አርነት ባወጣኸው ጊዜ የምንደኝነቱን ስራ ሁለት እጥፍ አድርጎ ስድስት አመት አገልግሎሃልና አይክበድህ፤ አምላክህም እግዚአብሔር በምትሰራው ሁሉ ይባርክሃል።",
    "19": "ላምህና በግህ የወለዱትን ተባት የሆነውን በኩራት ለአምላክህ ለእግዚአብሔር ትቀድሳለህ፤ በበሬህ በኩራት አትስራበት፥ የበግህንም በኩራት አትሸልት።",
    "20": "አምላክህ እግዚአብሔር በመረጠው ስፍራ አንተና ቤተ ሰብህ በየአመቱ በአምላክህ በእግዚአብሔር ፊት ብሉአቸው።",
    "21": "ነውረኛ ወይም አንካሳ ወይም እውር ቢሆን፥ ወይም አንዳች ክፉ ነውር ቢኖረው፥ ለአምላክህ ለእግዚአብሔር አትሰዋው።",
    "22": "በአገርህ ደጅ ውስጥ ትበላዋለህ፤ ንፁህ ሰው ንፁህም ያልሆነ ሚዳቋና ዋላ እንደሚበሉ ይበሉታል።",
    "23": "ነገር ግን ደሙን እንደ ውሃ በምድር ላይ አፍስሰው እንጂ አትብላው።"
}