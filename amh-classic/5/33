{
    "1": "የእግዚአብሔር ሰው ሙሴ ሳይሞት የእስራኤልን ልጆች የባረከባት በረከት ይህች ናት።",
    "2": "እንዲህም አለ፦  እግዚአብሔር ከሲና መጣ፥  በሴይርም ተገለጠ፤  ከፋራን ተራራ አበራላቸው፥  ከአእላፋትም ቅዱሳኑ መጣ፤  በስተ ቀኙም የእሳት ህግ ነበረላቸው።",
    "3": "ህዝቡንም ወደዳቸው  ቅዱሳኑ ሁሉ በእጅህ ናቸው፤  በእግሮችህም አጠገብ ተቀመጡ፤  ቃሎችህን ይቀበላሉ።",
    "4": "ሙሴ ለያእቆብ ጉባኤ ርስት የሆነውን  ህግ አዘዘን።",
    "5": "የህዝቡ አለቆች ከእስራኤል ነገዶች  ሁሉ ጋር በተከማቹ ጊዜ፥  ንጉስ በይሹሩን ነበረ።",
    "6": "ሮቤል በህይወት ይኑር፥ አይሙት፤ ሰዎቹም በቁጥር ብዙ ይሁኑ።",
    "7": "የይሁዳ በረከት ይህ ነው፤ እንዲህም አለ፦ አቤቱ፥ የይሁዳን ድምፅ ስማ፥ ወደ ወገኖቹም አግባው፤ እጆቹ ይጠንክሩለት፤ በጠላቶቹ ላይ ረዳት ትሆነዋለህ።",
    "8": "ስለ ሌዊም እንዲህ አለ፦ ቱሚምህና ኡሪምህ ለቅዱስህ ሰው ነው፥ በማሳህ ለፈተንኸው፥ በመሪባ ውሃም ለተከራከርኸው፤",
    "9": "ስለ አባቱና ስለ እናቱ፦ አላየሁም ላለ፥ ወንድሞቹንም ላላስተዋለ፥ ልጆቹንም ላላወቀ፤ ቃልህን አደረጉ፥ ቃል ኪዳንህንም ጠበቁ።",
    "10": "ፍርድህን ለያእቆብ፥  ህግህንም ለእስራኤል ያስተምራሉ፤  በፊትህ እጣንን፥  በመሰዊያህም የሚቃጠል መስዋእት ይሰዋሉ።",
    "11": "አቤቱ፥ ሃብቱን ባርክ፥  የእጁንም ስራ ተቀበል፤  የሚነሳበትን ወገብ ውጋው፥  የሚጠሉትም አይነሱ።",
    "12": "ስለ ብንያምም እንዲህ አለ፦  በእግዚአብሔር የተወደደ በእርሱ  ዘንድ ተማምኖ ይኖራል፤  ቀኑን ሁሉ ይጋርደዋል፥  በትከሻውም መካከል ያድራል።",
    "13": "ስለ ዮሴፍም እንዲህ አለ፦ ምድሩ ከእግዚአብሔር ዘንድ የተባረከ ይሁን፤ በሰማያት ገናንነት በጠል፥ በታችኛውም ቀላይ፥",
    "14": "በፀሃዩ ፍሬያት ገናንነት፥  በጨረቃውም መውጣት ገናንነት",
    "15": "በቀደሙትም ተራሮች ከፍተኛነት፥  በዘላለሙም ኮረብቶች ገናንነት፥",
    "16": "በምድሪቱም ገናንነትና ሞላዋ፥  በቁጥቋጦው ውስጥ ከነበረው በረከት  በዮሴፍ ራስ ላይ፥ ከወንድሞቹም በተለየው ራስ አናት ላይ ይውረድ።",
    "17": "ለላሞች በኩር ግርማ ይሆናል፤ ቀንዶቹ አንድ ቀንድ እንዳለው ናቸው፤ በእነርሱ እስከ ምድር ዳርቻ ያሉትን  አህዛብ ሁሉ ይወጋል፤ የኤፍሬም እልፍ አእላፋት፥ የምናሴም አእላፋት እነርሱ ናቸው።",
    "18": "ስለ ዛብሎንም እንዲህ አለ፦ ዛብሎን ሆይ፥ በመውጣትህ፥  ይሳኮር ሆይ፥ በድንኳንህ ውስጥ ደስ ይበላችሁ።",
    "19": "የተሰወረውን የአሸዋውን መዝገብ፥  የባህሩንም ባለጠግነት ይጠባሉና  አህዛብን ወደ ተራራው ይጠራሉ፤  በዚያ የፅድቅ መስዋእት ይሰዋሉ።",
    "20": "ስለ ጋድም እንዲህ አለ፦  ጋድን ሰፊ ያደረገ ቡሩክ ይሁን፤  እንደ አንበሳይቱ አርፎአል፤  ክንድንና ራስን ይቀጠቅጣል።",
    "21": "በዚያ የአለቃ እድል ፈንታ ቀርቶአልና  የመጀመሪያውን ክፍል ለራሱ መረጠ፤  ወደ ህዝብ አለቆችም መጣ፤  የእግዚአብሔርንም ፅድቅ፥  ፍርዱንም ከእስራኤል ጋር አደረገ።",
    "22": "ስለ ዳንም እንዲህ አለ፦  ዳን የአንበሳ ደቦል ነው፤  ከባሳን ዘልሎ ይወጣል።",
    "23": "ስለ ንፍታሌምም እንዲህ አለ፦  ንፍታሌም በሞገስ ጠግቦአል፥  የእግዚአብሔርንም በረከት ተሞልቶአል፤  ባህሩንና ደቡቡን ይወርሳል።",
    "24": "ስለ አሴርም እንዲህ አለ፦  አሴር በልጆች የተባረከ ይሁን፤  በወንድሞቹ የተወደደ ይሁን፤ እግሩንም በዘይት ውስጥ ያጥልቅ።",
    "25": "ጫማህ ብረትና ናስ ይሆናል፤ እንደ እድሜህ እንዲሁ ሃይልህ ይሆናል።",
    "26": "ይሹሩን ሆይ፥ በሰማያት ላይ ለረድኤትህ፥  በደመናትም ላይ በታላቅነት እንደሚሄድ  እንደ እግዚአብሔር ያለ ማንም የለም።",
    "27": "መኖሪያህ የዘላለም አምላክ ነው፥ የዘላለምም ክንዶች ከአንተ በታች ናቸው፤ ጠላትህን ከፊትህ አውጥቶ፦ አጥፋው ይላል።",
    "28": "እስራኤልም ተማምኖ፥  የያእቆብም ምንጭ ብቻውን፥  እህልና የወይን ጠጅ ባለባት ምድር ይኖራል፤  ሰማያቱም ጠልን ያንጠባጥባሉ።",
    "29": "እስራኤል ሆይ፥ ምስጉን ነህ፤ በእግዚአብሔር የዳነ ህዝብ እንደ አንተ ማን ነው?  እርሱ የረድኤትህ ጋሻ፥ የከፍተኛነትህም ሰይፍ ነው። ጠላቶችህም ይገዙልሃል፤ አንተም  ከፍታቸውን ትረግጣለህ።"
}