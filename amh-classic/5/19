{
    "1": "አምላክህ እግዚአብሔር ምድራቸውን የሚሰጥህን አህዛብ ባጠፋ ጊዜ፥ በወረስሃትም ጊዜ፥ በከተሞቻቸውና በቤቶቻቸውም በተቀመጥህ ጊዜ፥",
    "2": "አምላክህ እግዚአብሔር ርስት አድርጎ በሚሰጥህ በምድርህ መካከል ሶስት ከተሞችን ለራስህ ትለያለህ።",
    "3": "ነፍሰ ገዳይ ይሸሽባቸው ዘንድ ወደ እነርሱ የሚወስደውን መንገድ ታዘጋጃለህ፥ አምላክህም እግዚአብሔር የሚያወርስህን ምድር ከሶስት አድርገህ ትከፍላለህ።",
    "4": "የነፍሰ ገዳይ ወግ ይህ ነው፤ አስቀድሞ ጠላቱ ሳይሆን ባልንጀራውን ሳያስብ የገደለ ወደዚያ ሸሽቶ በህይወት ይኑር።",
    "5-6": "ሰው ከባልንጀራው ጋር እንጨት ሊቆርጥ ወደ ዱር ቢሄድ፥ ዛፉንም ሊቆርጥ ምሳሩን ሲያነሳ ብረቱ ከእጀታው ቢወልቅ፥ ባልንጀራውንም እስኪሞት ድረስ ቢመታው፥ ደም ተበቃዩ ነፍሰ ገዳዩን በልቡ ተናድዶ እንዳያሳድደው መንገዱም ሩቅ ስለ ሆነ አግኝቶ እንዳይገድለው፥ ከእነዚህ ከተሞች ወደ አንዲቱ ሸሽቶ በህይወት ይኖራል፤ አስቀድሞ ጠላቱ አልነበረምና ሞት አይገባውም።",
    "7": "ስለዚህ እኔ- ለአንተ ሶስት ከተሞችን ለይ ብዬ አዝዤሃለሁ።",
    "8": "አምላክህም እግዚአብሔር ለአባቶችህ እንደ ማለላቸው ዳርቻህን ቢያሰፋ፥ ይሰጣቸውም ዘንድ ለአባቶችህ የተናገረውን ምድር ሁሉ ቢሰጥህ፥",
    "9-10": "አምላክህን እግዚአብሔርን ትወድድ ዘንድ፥ ሁልጊዜም በመንገዱ ትሄድ ዘንድ፥ ዛሬ የማዝዝህን ይህችን ትእዛዝ ሁሉ ታደርጋት ዘንድ ብትጠበቅ፣ አምላክህ እግዚአብሔር ትወርሳት ዘንድ በሚሰጥህ ምድር ውስጥ ንፁህ ደም እንዳይፈስስ ደምም በአንተ ላይ እንዳይሆን፣ በእነዚህ በሶስት ከተሞች ላይ ሌሎች ሶስት ከተሞችን ትጨምራለህ፡፡",
    "11": "ሰው ግን ባልንጀራውን ቢጠላ፥ ቢሸምቅበትም፥ ተነስቶም እስኪሞት ድረስ ቢመታው፥ ከእነዚህም ከተሞች ወደ አንዲቱ ቢሸሽ፥",
    "12": "የከተማው ሽማግሌዎች ይልካሉ፥ ከተማጠነበትም ከተማ ይነጥቁታል፥ እንዲሞትም በደም ተበቃዩ እጅ አሳልፈው ይሰጡታል።",
    "13": "አይንህ አትራራለት፤ ነገር ግን መልካም ይሆንልህ ዘንድ ንፁሁን ደም ከእስራኤል ታስወግዳለህ።",
    "14": "አምላክህ እግዚአብሔር ትወርሳት ዘንድ በሚሰጥህ ምድር በምትወርሳት ርስትህ የቀደሙ ሰዎች የተከሉትን የባልንጀራህን የድንበር ምልክት አትንቀል።",
    "15": "ስለ በደል ሁሉ፥ ክፉ በማድረግም ስለ ሰራት ሃጢአት ሁሉ በማንም ላይ አንድ ምስክር አይቁም፤ በሁለት ምስክሮች ወይም በሶስት ምስክሮች አፍ ነገር ሁሉ ይፀናል።",
    "16": "በአመፃ ይከስሰው ዘንድ በሰው ላይ ሃሰተኛ ምስክር ቢቆም፥",
    "17": "ሁለቱ ጠበኞች በእግዚአብሔር ፊት በካህናቱና በዚያ ዘመን በሚፈርዱ ፈራጆች ፊት ይቆማሉ፤",
    "18": "ፈራጆቹም አጥብቀው ይመረምራሉ፤ ያም ምስክር ሃሰተኛ ምስክር ሆኖ በወንድሙ ላይ በሃሰት ተናግሮ ቢገኝ፥",
    "19": "በወንድሙ ላይ ያደርገው ዘንድ ያሰበውን በእርሱ ላይ ትመልሱበታላችሁ፤ እንዲሁም ከአንተ መካከል ክፋቱን ታስወግዳለህ።",
    "20": "የቀሩትም ሰምተው ይፈራሉ፥ እንደዚህ ያለውንም ክፋት ከመካከልህ ከእንግዲህ ወዲህ ደግሞ አያደርጉም።",
    "21": "አይንህም አትራራለት፤ ነፍስ በነፍስ፥ አይን በአይን፥ ጥርስ በጥርስ፥ እጅ በእጅ፥ እግር በእግር፥ ይመለሳል።"
}