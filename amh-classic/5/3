{
    "1": "ተመልሰን በባሳን መንገድ ወጣን፥ የባሳን ንጉስ አግም ህዝቡም ሁሉ በኤድራይ ሊዋጉን ወጡ።",
    "2": "እግዚአብሔርም፦ እርሱንና ህዝቡን ሁሉ ምድሩንም በእጅህ አሳልፌ ሰጥቼአለሁና አትፍራው፤ በሃሴቦን ይኖር በነበረው በአሞራውያን ንጉስ በሴዎን ላይ እንዳደረግህ በእርሱም ታደርግበታለህ አለኝ።",
    "3": "አምላካችን እግዚአብሔርም ደግሞ የባሳንን ንጉስ አግን ህዝቡንም ሁሉ በእጃችን አሳልፎ ሰጠን፤ እኛም መታነው፤ አንድ ሰው እንኳ አምልጦ አልቀረለትም።",
    "4": "በዚያን ጊዜም ከተሞቹን ሁሉ ወሰድን፤ አንድም ያልወሰድነው የለም፤ በባሳን ያለውን የአግን መንግስት፥ የአርጎብን አገር ሁሉ፥ ስድሳ ከተሞችን ወሰድን።",
    "5": "በቅጥር ካልተመሸጉት ከእጅግ ብዙ ከተሞች ሌላ፥ እነዚህ ከተሞች ሁሉ ቁመቱ ረጅም በሆነ ቅጥር በመዝጊያና በመወርወሪያም የተመሸጉ ነበሩ።",
    "6": "በሃሴቦንም ንጉስ በሴዎን እንዳደረግን ፈፅሞ አጠፋናቸው፤ ከተሞቹን ሁሉ ከወንዶችና ከሴቶች ከህፃናቶችም ጋር አጠፋናቸው።",
    "7": "ከብቶቹን ሁሉ የከተሞቹንም ምርኮ ለእኛ በዘበዝን።",
    "8": "በዚያም ዘመን ከአርኖን ሸለቆ ጀምሮ እስከ አርሞንኤም ተራራ ድረስ ምድሪቱን በዮርዳኖስ ማዶ ከነበሩ ከሁለቱ ከአሞራውያን ነገስታት እጅ ወሰድን፤",
    "9": "ሲዶናውያን አርሞንኤምን ሲርዮን ብለው ይጠሩታል፥ አሞራውያንም ሳኔር ብለው ይጠሩታል።",
    "10": "በሜዳውም ያሉትን ከተሞች ሁሉ፥ ገለአድንም ሁሉ፥ በባሳንም ያሉትን የአግን መንግስት ከተሞች እስከ ሰልካና እስከ ኤድራይ ድረስ ባሳንን ሁሉ ወሰድን።",
    "11": "ከራፋይም ወገን የባሳን ንጉስ አግ ብቻውን ቀርቶ ነበር፤ እነሆ፥ አልጋው የብረት አልጋ ነበረ፤ እርሱ በአሞን ልጆች አገር በረባት አለ፤ ርዝመቱ ዘጠኝ ክንድ ወርዱም አራት ክንድ በሰው ክንድ ልክ ነበረ።",
    "12": "ይህችንም ምድር በዚያን ዘመን ወረስን፤ በአርኖንም ሸለቆ አጠገብ ካለችው ከአሮኤር ጀምሮ የገለአድን ተራራማ አገር እኩሌታ ከተሞቹንም ለሮቤልና ለጋድ ነገድ ሰጠኋቸው።",
    "13": "ከገለአድም የቀረውን የአግንም መንግስት ባሳንን ሁሉ፥ የአርጎብንም ምድር ሁሉ ለምናሴ ነገድ እኩሌታ ሰጠሁ፤ ያችም ባሳን ሁሉ የራፋይም አገር ተብላ ተቆጠረች።",
    "14": "የምናሴ ልጅ ኢያእር እስከ ጌሹራውያንና እስከ ማእካታውያን ዳርቻ ድረስ የአርጎብን ምድር ሁሉ ወሰደ፤ ይህችንም የባሳንን ምድር እስከ ዛሬ ድረስ በስሙ የኢያእር መንደሮች ብሎ ጠራ።",
    "15": "ለማኪርም ገልአድን ሰጠሁት።",
    "16": "ለሮቤል ነገድና ለጋድም ነገድ ከገለአድ ጀምሮ እስከ አርኖን ሸለቆ ድረስ የሸለቆውን እኩሌታ ዳርቻውንም፥ እስከ አሞን ልጆች ዳርቻ እስከ ያቦቅ ወንዝ ድረስ፥",
    "17": "ከኪኔሬት እስከ አረባ ባህር እርሱም የጨው ባህር ድረስ ከፈስጋ ተራራ በታች ወደ ምስራቅ ያለውን አረባ ዮርዳኖስንም ዳሩንም ሰጠኋቸው።",
    "18": "በዚያም ዘመን እንዲህ ብዬ አዘዝኋችሁ፦ አምላካችሁ እግዚአብሔር ይህችን ምድር ርስት አድርጎ ሰጥቶአችኋል፤ መሳሪያችሁን ይዛችሁ እናንተ አርበኞች ሁሉ በወንድሞቻችሁ በእስራኤል ልጆች ፊት ትሻገራላችሁ።",
    "19": "ነገር ግን እጅግ ከብቶች እንዳሉአችሁ አውቃለሁና ሴቶቻችሁና ልጆቻችሁ ከብቶቻችሁም በሰጠኋችሁ ከተሞች ይቀመጣሉ፤",
    "20": "ይኸውም እግዚአብሔር እናንተን እንዳሳረፈ፥ ወንድሞቻችሁን እስኪያሳርፍ ድረስ እነርሱም ደግሞ በዮርዳኖስ ማዶ አምላካችሁ እግዚአብሔር የሚሰጣቸውን ምድር እስኪወርሱ ድረስ ነው፤ ከዚያም በኋላ እናንተ ሁሉ ወደ ሰጠኋችሁ ርስት ትመለሳላችሁ።",
    "21": "በዚያም ጊዜ ኢያሱን፦ አምላካችሁ እግዚአብሔር በእነዚህ በሁለቱ ነገስት ያደረገውን ሁሉ አይኖችህ አይተዋል፤ እንዲሁ በምታልፍባቸው መንግስታት ሁሉ ላይ እግዚአብሔር ያደርጋል።",
    "22": "አምላካችሁ እግዚአብሔር እርሱ ስለ እናንተ ይዋጋልና አትፍራቸውም ብዬ አዘዝሁት።",
    "23": "በዚያም ዘመን እኔ ወደ እግዚአብሔር እንዲህ ብዬ ለመንሁ፦",
    "24": "ጌታ እግዚአብሔር ሆይ፥ ታላቅነትህን የፀናችውንም እጅህን ለእኔ ለባርያህ ማሳየት ጀምረሃል፤ በሰማይና በምድርም እንደ ስራህ እንደ ሃይልህም ይሰራ ዘንድ የሚችል አምላክ ማን ነው?",
    "25": "እኔ ልሻገር በዮርዳኖስም ማዶ ያለችውን መልካሚቱን ምድር ያንም መልካሙን ተራራማውን አገር ሊባኖስንም ልይ።",
    "26": "እግዚአብሔር ግን በእናንተ ምክንያት ተቆጣኝ፤ አልሰማኝምም፤ እግዚአብሔርም አለኝ፦ ይበቃሃል፤ በዚህ ነገር ደግመህ አትናገረኝ።",
    "27": "ይህን ዮርዳኖስን አትሻገርምና ወደ ፈስጋ ራስ ውጣ፤ አይንህንም ወደ ምእራብ ወደ ሰሜንም ወደ ደቡብም ወደ ምስራቅም አንስተህ በአይንህ ተመልከት።",
    "28": "ኢያሱ በዚህ ህዝብ ፊት ይሻገራልና፥ አንተም የምታያትን ምድር እርሱ ያወርሳቸዋልና፤ ኢያሱን እዘዘው፥ አደፋፍረውም፥ አፅናውም።",
    "29": "በቤተፌጎርም ፊት ለፊት በሸለቆው ውስጥ ተቀመጥን።"
}