{
    "1": "ሙሴም ከሞአብ ሜዳ በኢያሪኮ ፊት ለፊት ወዳለው ወደ ናባው ተራራ ወደ ፈስጋ ራስ ወጣ፤ እግዚአብሔርም እስከዳን ድረስ ያለውን የገለአድን ምድር፥",
    "2": "የንፍታሌምንም ምድር ሁሉ፥ የኤፍሬምንና የምናሴንም ምድር፥ እስከ ምእራብም ባህር ድረስ ያለውን የይሁዳን ምድር ሁሉ፥ ደቡቡንም፥",
    "3": "እስከ ዞአር ድረስ ያለውንም የዘንባባ ዛፎች ያሉባትን ከተማ የኢያሪኮን ሸለቆ ሜዳ አሳየው።",
    "4": "እግዚአብሔርም፦ ለዘርህ እሰጣታለሁ ብዬ ለአብርሃምና ለይስሃቅ ለያእቆብም የማልሁላቸው ምድር ይህች ናት፤ በአይንህ እንድታያት አደረግሁህ፥ ነገር ግን ወደዚያች አትሻገርም አለው።",
    "5": "የእግዚአብሔር ባርያም ሙሴ እንደ እግዚአብሔር ቃል በዚያ በሞአብ ምድር ሞተ።",
    "6": "በቤተ ፌጎርም ፊት ለፊት በሞአብ ምድር በሸለቆው ውስጥ ተቀበረ፤ እስከ ዛሬም ድረስ መቃብሩን ማንም አላወቀም።",
    "7": "ሙሴም በሞተ ጊዜ እድሜው መቶ ሃያ አመት ነበረ አይኑ አልፈዘዘም፥ ጉልበቱም አልደነገዘም።",
    "8": "የእስራኤልም ልጆች በሞአብ ሜዳ ሰላሳ ቀን ለሙሴ አለቀሱለት፤ ለሙሴም ያለቀሱለት የልቅሶው ወራት ተፈፀመ።",
    "9": "ሙሴም እጆቹን ስለ ጫነበት የነዌ ልጅ ኢያሱ የጥበብን መንፈስ ተሞላ፤ የእስራኤልም ልጆች ታዘዙለት፥ እግዚአብሔርም ሙሴን እንዳዘዘው አደረጉ።",
    "10": "እግዚአብሔርን ፊት ለፊት እንዳወቀው እንደ ሙሴ ያለ ነቢይ ከዚያ ወዲህ በእስራኤል ዘንድ አልተነሳም፤",
    "11": "በግብፅ ምድር በፈርኦንና በባርያዎቹ ሁሉ ላይ በምድሪቱም ሁሉ ላይ ምልክትንና ድንቅን ያደርግ ዘንድ እግዚአብሔር እንደ ላከው ያለ፥",
    "12": "በእስራኤል ሁሉ ፊት በፀናች እጅ ሁሉና በታላቅ ማስደንገጥ ሁሉ እንዳደረገው እንደ ሙሴ ያለ አልተነሳም።"
}