{
    "1": "በምድር ላይ በምትኖሩበት ዘመን ሁሉ የአባቶቻችሁ አምላክ እግዚአብሔር ለመውረስ በሰጣችሁ አገር፥ የምትጠብቁአትና የምታደርጉአት ስርአትና ፍርድ እነዚህ ናቸው።",
    "2": "እናንተ የምትወርሱአቸው አህዛብ አማልክቶቻቸውን ያመለኩባቸውን በረጅም ተራሮች በኮረብቶችም ላይ ከለምለምም ዛፍ በታች ያለውን ስፍራ ሁሉ ፈፅማችሁ አጥፉአቸው፤",
    "3": "መሰዊያቸውንም አፍርሱ፥ ሃውልቶቻቸውንም ሰባብሩ፥ የማምለኪያ አፀዶቻቸውንም በእሳት አቃጥሉ፥ የአማልክቶቻቸውንም የተቀረፁ ምስሎች አንከታክቱ፤ ከዚያም ስፍራ ስማቸውን አጥፉ።",
    "4": "ለአምላካችሁ ለእግዚአብሔር እንዲህ ያለ ስራ አትስሩ።",
    "5": "ነገር ግን አምላካችሁ እግዚአብሔር ከነገዶቻችሁ ሁሉ ስሙን በዚያ ያኖር ዘንድ ወደዚያ ወደ መረጠው ስፍራ ትመጣላችሁ፥ ማደሪያውንም ትሻላችሁ።",
    "6": "ወደዚያም የሚቃጠለውን መስዋእታችሁን፥ ሌላ መስዋእታችሁንም፥ አስራታችሁንም፥ በእጃችሁም ያነሳችሁትን ቁርባን፥ ስእለታችሁንም፥ በፈቃዳችሁ የምታቀርቡትን፥ የላማችሁንና የበጋችሁንም በኩራት ውሰዱ።",
    "7": "በዚያም በአምላካችሁ በእግዚአብሔር ፊት ብሉ፥ እጃችሁንም በምትዘረጉበት፥ አምላክህ እግዚአብሔር በባረከህ ነገር ሁሉ፥ እናንተና ቤተሰባችሁ ደስ ይበላችሁ።",
    "8": "ሰው ሁሉ በፊቱ መልካም መስሎ የታየውን፥ እኛ በዚህ ዛሬ የምናደርገውን ሁሉ አታደርጉም፤",
    "9": "አምላካችሁ እግዚአብሔር ወደሚሰጣችሁ እረፍትና ርስት እስከ ዛሬ ድረስ አልገባችሁምና።",
    "10": "ዮርዳኖስን ግን በተሻገራችሁ ጊዜ፥ አምላካችሁም እግዚአብሔር በሚያወርሳችሁ ምድር በተቀመጣችሁ ጊዜ፥ ያለ ፍርሃትም እንድትኖሩ ከከበቡአችሁ ጠላቶች ሁሉ እረፍት በሰጣችሁ ጊዜ፥",
    "11": "በዚያን ጊዜ አምላካችሁ እግዚአብሔር ስሙ ይጠራበት ዘንድ ወደዚያ ወደ መረጠው ስፍራ፥ እኔ የማዝዛችሁን ሁሉ፥ የሚቃጠለውን መስዋእታችሁን፥ ሌላ መስዋእታችሁንም፥ አስራታችሁንም፥ በእጃችሁ ያነሳችሁትንም ቁርባን፥ ለእግዚአብሔርም ተስላችሁ የመረጣችሁትን ስእለታችሁን ሁሉ ውሰዱ።",
    "12": "እናንተም፥ ወንዶች ልጆቻችሁና ሴቶች ልጆቻችሁም፥ ባርያዎቻችሁም፥ ገረዶቻችሁም፥ ከእናንተ ጋር ክፍልና ርስት ስለሌለው በደጆቻችሁ ውስጥ የተቀመጠው ሌዋዊም በአምላካችሁ በእግዚአብሔር ፊት ደስ ይበላችሁ።",
    "13": "የሚቃጠለውን መስዋእትህን በሚታይህ ስፍራ ሁሉ እንዳታቀርብ ተጠንቀቅ።",
    "14": "ነገር ግን እግዚአብሔር ከነገዶችህ ከአንዱ ዘንድ በመረጠው ስፍራ በዚያ የሚቃጠለውን መስዋእትህን አቅርብ፥ በዚያም የማዝዝህን ሁሉ አድርግ።",
    "15": "ነገር ግን አምላክህ እግዚአብሔር እንደ ሰጠህ በረከት፥ ሰውነትህ እንደ ፈቀደ፥ በደጆችህ ሁሉ ውስጥ አርደህ ብላ፤ ንፁህ ሰው ንፁህም ያልሆነ ሰው እንደ ሚዳቋና እንደ ዋላ ያለውን ይብላው።",
    "16": "ደሙን ግን እንደ ውሃ በምድር ላይ አፍስሰው እንጂ አትብላው።",
    "17": "የእህልህን የወይን ጠጅህን የዘይትህንም አስራት፥ የላምህንና የበግህንም በኩራት፥ የተሳልኸውንም ስእለት ሁሉ፥ በፈቃድህም ያቀረብኸውን፥ በእጅህም ያነሳኸውን ቁርባን በደጆችህ ውስጥ መብላት አትችልም።",
    "18": "ነገር ግን አንተ፥ ወንዶችና ሴቶች ልጆችህም፥ ባርያዎችህና ገረዶችህም፥ በአገርህም ደጅ ያለው ሌዋዊ አምላክህ እግዚአብሔር በመረጠው ስፍራ በአምላክህ በእግዚአብሔር ፊት ብሉት፤ እጅህንም በምትዘረጋበት ነገር ሁሉ በአምላክህ በእግዚአብሔር ፊት ደስ ይበልህ።",
    "19": "በምድርህ ላይ በምትኖርበት ዘመን ሁሉ ሌዋዊውን ቸል እንዳትል ተጠንቀቅ።",
    "20": "አምላክህ እግዚአብሔር እንደ ነገረህ አገርህን ባሰፋ ጊዜ፥ ሰውነትህም ስጋ መብላት ስለ ወደደች፦ ስጋ ልብላ ስትል፥ እንደ ሰውነትህ ፈቃድ ስጋን ብላ።",
    "21": "አምላክህ እግዚአብሔር በዚያ ስሙን ያኖር ዘንድ የመረጠው ስፍራ ከአንተ ሩቅ ቢሆንም፥ እግዚአብሔር ከሰጠህ ከላምና ከበግ መንጋህ እንዳዘዝሁህ እረድ፥ እንደ ሰውነትህም ፈቃድ ሁሉ በአገርህ ደጅ ውስጥ ብላው።",
    "22": "ሚዳቋና ዋላ እንደሚበሉ እንዲሁ ብላው፤ ንፁህ ሰው ንፁህም ያልሆነ ይብላው።",
    "23": "ነገር ግን ደሙ ነፍሱ ነውና፥ ነፍሱንም ከስጋው ጋር መብላት አይገባህምና ደሙን እንዳትበላ ተጠንቀቅ።",
    "24": "በምድር ላይ እንደ ውሃ አፍስሰው እንጂ አትብላው።",
    "25": "በእግዚአብሔር ፊት መልካም የሆነውን ነገር ስታደርግ ለአንተ ከአንተም በኋላ ለልጆችህ መልካም እንዲሆንላችሁ፥ አትብላው።",
    "26": "ነገር ግን የተቀደሰውን ነገርህን ስእለትህንም ይዘህ እግዚአብሔር ወደ መረጠው ስፍራ ሂድ።",
    "27": "የሚቃጠለውንም መስዋእትህን፥ ስጋውንና ደሙን፥ በአምላክህ በእግዚአብሔር መሰዊያ ላይ አቅርብ፤ የመስዋእትህም ደም በአምላክህ በእግዚአብሔር መሰዊያ ላይ ይፍሰስ፥ ስጋውንም ብላው።",
    "28": "በአምላክህ በእግዚአብሔር ፊት መልካምና ቅን የሆነውን ነገር ስታደርግ ለአንተ ከአንተም በኋላ ለልጆችህ ለዘላለም መልካም ይሆንላችሁ ዘንድ እኔ የማዝዝህን እነዚህን ቃሎች ሁሉ ሰምተህ ጠብቅ።",
    "29": "አምላክህ እግዚአብሔር ትወርሳቸው ዘንድ የምትሄድባቸውን አህዛብን በፊትህ ባጠፋ ጊዜ፥ አንተም በወረስሃቸው ጊዜ፥",
    "30": "በምድራቸውም በተቀመጥህ ጊዜ፥ ከፊትህ ከጠፉ በኋላ እነርሱን ለመከተል እንዳትጠመድ፦ እነዚህስ አህዛብ አማልክቶቻቸውን ያመለኩት እንዴት ነው? እንዲሁ ደግሞ እኔ አደርጋለሁ ብለህ ስለ አማልክቶቻቸው እንዳትጠይቅ ተጠንቀቅ።",
    "31": "እግዚአብሔር የሚጠላውን ርኩሰት ሁሉ እነርሱ ለአማልክቶቻቸው አድርገዋልና፥ ወንዶችና ሴቶች ልጆቻቸውን ደግሞ ለአማልክቶቻቸው በእሳት ያቃጥሉአቸዋልና አንተ ለአምላክህ ለእግዚአብሔር እንዲሁ አታድርግ።",
    "32": "እኔ የማዝዝህን ነገር ሁሉ ታደርገው ዘንድ ጠብቅ፤ ምንም በእርሱ ላይ አትጨምር፥ ከእርሱም ምንም አታጉድል።"
}