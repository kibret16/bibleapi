{
    "1": "አንዳንዶችም ከይሁዳ ወረዱና፦ እንደ ሙሴ ስርአት ካልተገረዛችሁ ትድኑ ዘንድ አትችሉም ብለው ወንድሞችን ያስተምሩ ነበር።",
    "2": "በእነርሱና በጳውሎስ በበርናባስም መካከል ብዙ ጥልና ክርክር በሆነ ጊዜ፥ ስለዚህ ክርክር ጳውሎስና በርናባስ ከእነርሱም አንዳንዶች ሌሎች ሰዎች ወደ ሃዋርያት ወደ ሽማግሌዎችም ወደ ኢየሩሳሌም ይወጡ ዘንድ ተቆረጠ።",
    "3": "ቤተ ክርስቲያኑም በመንገድ እየረዳቸው እነርሱ የአህዛብን መመለስ እየተረኩ በፊንቄና በሰማርያ አለፉ፥ ወንድሞችንም ሁሉ እጅግ ደስ አሰኙአቸው።",
    "4": "ወደ ኢየሩሳሌምም በደረሱ ጊዜ ቤተ ክርስቲያንና ሃዋርያት ሽማግሌዎችም ተቀበሉአቸው፥ እግዚአብሔርም ከእነርሱ ጋር ያደረገውን ሁሉ አወሩ።",
    "5": "ከፈሪሳውያን ወገን ግን ያመኑት አንዳንዶቹ ተነስተው፦ ትገርዙአቸው ዘንድና የሙሴን ህግ እንዲጠብቁ ታዙአቸው ዘንድ ይገባል አሉ።",
    "6": "ሃዋርያትና ሽማግሌዎችም ስለዚህ ነገር ለመማከር ተሰበሰቡ።",
    "7": "ከብዙ ክርክርም በኋላ ጴጥሮስ ተነስቶ እንዲህ አላቸው ወንድሞች ሆይ፥ አህዛብ ከአፌ የወንጌልን ቃል ሰምተው ያምኑ ዘንድ እግዚአብሔር በመጀመሪያው ዘመን ከእናንተ እኔን እንደ መረጠኝ እናንተ ታውቃላችሁ።",
    "8": "ልብንም የሚያውቅ አምላክ ለእኛ ደግሞ እንደ ሰጠን መንፈስ ቅዱስን በመስጠት መሰከረላቸው፤",
    "9": "ልባቸውንም በእምነት ሲያነፃ በእኛና በእነርሱ መካከል አንዳች አልለየም።",
    "10": "እንግዲህ አባቶቻችንና እኛ ልንሸከመው ያልቻልነውን ቀንበር በደቀ መዛሙርት ጫንቃ ላይ በመጫን እግዚአብሔርን አሁን ስለ ምን ትፈታተናላችሁ?",
    "11": "ነገር ግን በጌታ በኢየሱስ ክርስቶስ ፀጋ እንደ እነርሱ ደግሞ እንድን ዘንድ እናምናለን።",
    "12": "ህዝቡም ሁሉ ዝም አሉ፥ በርናባስና ጳውሎስም እግዚአብሔር በእጃቸው በአህዛብ መካከል ያደረገውን ምልክትና ድንቅ ሁሉ ሲተርኩላቸው ይሰሙ ነበር።",
    "13": "እነርሱም ዝም ካሉ በኋላ ያእቆብ እንዲህ ብሎ መለሰ፦ ወንድሞች ሆይ፥ ስሙኝ።",
    "14": "እግዚአብሔር ለስሙ የሚሆንን ወገን ከአህዛብ ይወስድ ዘንድ አስቀድሞ እንዴት እንደ ጎበኘ ስምኦን ተርኮአል።",
    "15": "ከዚህም ጋር የነቢያት ቃል ይሰማማል፥ እንዲህ ተብሎ እንደ ተፃፈ፦",
    "16-17": "ከዚህ በኋላ የቀሩት ሰዎችና በስሜ የተጠሩት አህዛብ ሁሉ ጌታን ይፈልጉ ዘንድ እመለሳለሁ፥ የወደቀችውንም የዳዊትን ድንኳን እንደ ገና እሰራታለሁ፥ ፍራሽዋንም እንደ ገና እሰራታለሁ እንደ ገናም አቆማታለሁ ይላል ይህን የሚያደርግ ጌታ።",
    "18": "ከጥንት ጀምሮ ስራው ሁሉ በእግዚአብሔር ዘንድ የታወቀ ነው።",
    "19": "ስለዚህ ከአህዛብ ወደ እግዚአብሔር የዞሩትን እንዳናስቸግራቸው፥",
    "20": "ነገር ግን ከጣኦት ርኩሰትና ከዝሙት ከታነቀም ከደምም ይርቁ ዘንድ እንድንፅፍላቸው እቆርጣለሁ።",
    "21": "ሙሴስ ከቀደሙት ትውልድ ጀምሮ በሰንበት በሰንበት በምኩራቦቹ ሲያነቡ በየከተማው እርሱን የሚሰብኩ አሉት።",
    "22": "ያን ጊዜ ሃዋርያትና ሽማግሌዎች ከቤተ ክርስቲያኑ ሁሉ ጋር ከእነርሱ የተመረጡትን ሰዎች ከጳውሎስና ከበርናባስ ጋር ወደ አንፆኪያ ይልኩ ዘንድ ፈቀዱ፤ እነርሱም በወንድሞች መካከል ዋናዎች ሆነው በርስያን የተባለው ይሁዳና ሲላስ ነበሩ።",
    "23": "እንዲህም ፅፈው በእነርሱ እጅ ላኩ። ሃዋርያትና ሽማግሌዎች ወንድሞችም በአንፆኪያና በሶርያ በኪልቅያም ለሚኖሩ ከአህዛብ ወገን ለሆኑ ወንድሞች ሰላምታ ያቀርባሉ።",
    "24": "ያላዘዝናቸው ሰዎች ከእኛ ወጥተው፦ ትገረዙ ዘንድና ህግን ትጠብቁ ዘንድ ይገባችኋል ብለው ልባችሁን እያወኩ በቃል እንዳናወጡአችሁ ስለ ሰማን፥",
    "25-26": "ስለ ጌታችን ስለ ኢየሱስ ክርስቶስ ስም ነፍሳቸውን ከሰጡት ከምንወዳቸው ከበርናባስና ከጳውሎስ ጋር የተመረጡትን ሰዎች ወደ እናንተ እንልክ ዘንድ በአንድ ልብ ሆነን ፈቀድን።",
    "27": "ራሳቸውም ደግሞ በቃላቸው ያንኑ ይነግሩአችሁ ዘንድ ይሁዳንና ሲላስን ልከናል።",
    "28-29": "ለጣኦት ከተሰዋ፥ ከደምም፥ ከታነቀም፥ ከዝሙትም ትርቁ ዘንድ ከዚህ ከሚያስፈልገው በቀር ሌላ ሸክም እንዳንጭንባችሁ እኛና መንፈስ ቅዱስ ፈቅደናልና፤ ከዚህም ሁሉ ራሳችሁን ብትጠብቁ በመልካም ትኖራላችሁ። ጤና ይስጣችሁ።",
    "30": "እነርሱም ተሰናብተው ወደ አንፆኪያ ወረዱ፥ ህዝቡንም ሰብስበው ደብዳቤውን ሰጡአቸው።",
    "31": "ባነበቡትም ጊዜ ከምክሩ የተነሳ ደስ አላቸው።",
    "32": "ይሁዳና ሲላስም ደግሞ ነቢያት ነበሩና ወንድሞችን በብዙ ቃል መክረው አፀኑአቸው።",
    "33": "አያሌ ቀንም ከተቀመጡ በኋላ ከወንድሞች በሰላም ተሰናብተው ወደ ሃዋርያት ሄዱ።",
    "34": "ሲላስ ግን በዚያ ይኖር ዘንድ ፈቀደ።",
    "35": "ጳውሎስና በርናባስም ከሌሎች ከብዙ ሰዎች ጋር ደግሞ የጌታን ቃል እያስተማሩና ወንጌልን እየሰበኩ በአንፆኪያ ይቀመጡ ነበር።",
    "36": "ከጥቂት ቀንም በኋላ ጳውሎስ በርናባስን፦ ተመልሰን የጌታን ቃል በተናገርንበት በየከተማው ሁሉ ወንድሞችን እንጎብኛቸው፥ እንዴት እንዳሉም እንወቅ አለው።",
    "37": "በርናባስም ማርቆስ የተባለውን ዮሃንስን ደግሞ ከእነርሱ ጋር ይወስድ ዘንድ አሰበ፤",
    "38": "ጳውሎስ ግን ይህን ከእነርሱ ጋር ሊወስድ አልፈቀደም፥ ከእነርሱ ዘንድ ከጵንፍልያ ተለይቶ ነበርና፥ ወደ ስራም ከእነርሱ ጋር አልመጣም ነበርና።",
    "39": "ስለዚህም እርስ በርሳቸው እስኪለያዩ ድረስ መከፋፋት ሆነ፥ በርናባስም ማርቆስን ይዞ በመርከብ ወደ ቆጵሮስ ሄደ።",
    "40": "ጳውሎስ ግን ሲላስን መረጠ፥ ወንድሞችም ለእግዚአብሔር ፀጋ አደራ ከሰጡት በኋላ ወጣ፤",
    "41": "አብያተ ክርስትያናትንም እያፀና በሶርያና በኪልቅያ ይዞር ነበር።"
}