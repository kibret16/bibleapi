{
    "1": "ጴጥሮስና ዮሃንስም በፀሎት ጊዜ በዘጠኝ ሰአት ወደ መቅደስ ይወጡ ነበር።",
    "2": "ወደ መቅደስም ከሚገቡት ምፅዋት ይለምን ዘንድ፥ ሰዎች ተሸክመው መልካም በሚሉአት በመቅደስ ደጅ በየቀኑ ያስቀምጡት የነበሩ ከእናቱ ማህፀን ጀምሮ አንካሳ የሆነ አንድ ሰው ነበረ።",
    "3": "እርሱም ጴጥሮስና ዮሃንስ ወደ መቅደስ ሊገቡ እንዳላቸው ባየ ጊዜ፥ ምፅዋትን ለመናቸው።",
    "4": "ጴጥሮስም ከዮሃንስ ጋር ትኩር ብሎ ወደ እርሱ ተመልክቶ፦ ወደ እኛ ተመልከት አለው።",
    "5": "እርሱም አንድ ነገር ከእነርሱ እንዲቀበል ሲጠብቅ ወደ እነርሱ ተመለከተ።",
    "6": "ጴጥሮስ ግን፦ ብርና ወርቅ የለኝም፤ ይህን ያለኝን ግን እሰጥሃለሁ፤ በናዝሬቱ በኢየሱስ ክርስቶስ ስም ተነሳና ተመላለስ አለው።",
    "7": "በቀኝ እጁም ይዞ አስነሳው፤ በዚያን ጊዜም እግሩና ቁርጭምጭምቱ ፀና፥",
    "8": "ወደ ላይ ዘሎም ቆመ፥ ይመላለስም ጀመር፤ እየተመላለሰም እየዘለለም እግዚአብሔርንም እያመሰገነ ከእነርሱ ጋር ወደ መቅደስ ገባ።",
    "9": "ህዝቡም ሁሉ እግዚአብሔርን እያመሰገነ ሲመላለስ አዩት፤",
    "10": "መልካምም በሚሉአት በመቅደስ ደጅ ስለ ምፅዋት ተቀምጦ የነበረው እርሱ እንደ ሆነ አወቁት፤ በእርሱም ከሆነው የተነሳ መደነቅና መገረም ሞላባቸው።",
    "11": "እርሱም ጴጥሮስንና ዮሃንስን ይዞ ሳለ፥ ህዝቡ ሁሉ እየተደነቁ የሰሎሞን ደጅ መመላለሻ በሚባለው አብረው ወደ እነርሱ ሮጡ።",
    "12": "ጴጥሮስም አይቶ ለህዝቡ እንዲህ ሲል መለሰ፦ የእስራኤል ሰዎች ሆይ፥ በዚህ ስለ ምን ትደነቃላችሁ? ወይስ በገዛ ሃይላችን ወይስ እግዚአብሔርን በመፍራታችን ይህ ይመላለስ ዘንድ እንዳደረግነው ስለ ምን ትኩር ብላችሁ ታዩናላችሁ?",
    "13": "የአብርሃምና የይስሃቅ የያእቆብም አምላክ፥ የአባቶቻችን አምላክ፥ እናንተ አሳልፋችሁ የሰጣችሁትንና ሊፈታው ቆርጦ ሳለ በጲላጦስ ፊት የካዳችሁትን ብላቴናውን ኢየሱስን አከበረው።",
    "14": "እናንተ ግን ቅዱሱን ፃድቁንም ክዳችሁ ነፍሰ ገዳዩን ሰው ይሰጣችሁ ዘንድ ለመናችሁ፥",
    "15": "የህይወትንም ራስ ገደላችሁት፤ እርሱን ግን እግዚአብሔር ከሙታን አስነሳው፥ ለዚህም ነገር እኛ ምስክሮች ነን።",
    "16": "በስሙም በማመን ይህን የምታዩትንና የምታውቁትን የእርሱ ስም አፀናው፥ በእርሱም በኩል የሆነው እምነት በሁላችሁ ፊት ይህን ፍፁም ጤና ሰጠው።",
    "17": "አሁንም፥ ወንድሞቼ ሆይ፥ እናንተ እንደ አለቆቻችሁ ደግሞ ባለማወቅ እንዳደረጋችሁት አውቄአለሁ፤",
    "18": "እግዚአብሔር ግን ክርስቶስ መከራ እንዲቀበል አስቀድሞ በነቢያት ሁሉ አፍ የተናገረውን እንዲሁ ፈፀመው።",
    "19-20": "እንግዲህ ከጌታ ፊት የመፅናናት ዘመን እንድትመጣላችሁ አስቀድሞም ለእናንተ የመረጠውን ኢየሱስ ክርስቶስን እንዲልክላችሁ፥ ሃጢአታችሁ ይደመሰስ ዘንድ ንስሃ ግቡ ተመለሱም።",
    "21": "እግዚአብሔር ከጥንት ጀምሮ በቅዱሳን ነቢያቱ አፍ የተናገረው፥ ነገር ሁሉ እስከሚታደስበት ዘመን ድረስ ሰማይ ይቀበለው ዘንድ ይገባልና።",
    "22": "ሙሴም ለአባቶች፦ ጌታ አምላክ እኔን እንዳስነሳኝ ነቢይን ከወንድሞቻችሁ ያስነሳላችኋል፤ በሚነግራችሁ ሁሉ እርሱን ስሙት።",
    "23": "ያንም ነቢይ የማትሰማው ነፍስ ሁሉ ከህዝብ ተለይታ ትጠፋለች አለ።",
    "24": "ሁለተኛም ከሳሙኤል ጀምሮ ከእርሱም በኋላ የተናገሩት ነቢያት ሁሉ ደግሞ ስለዚህ ወራት ተናገሩ።",
    "25": "እናንተ የነቢያት ልጆችና እግዚአብሔር ለአብርሃም፦ በዘርህ የምድር ወገኖች ሁሉ ይባረካሉ ብሎ፥ ከአባቶቻችን ጋር ያደረገው የኪዳን ልጆች ናችሁ።",
    "26": "ለእናንተ አስቀድሞ እግዚአብሔር ብላቴናውን አስነስቶ፥ እያንዳንዳችሁን ከክፋታችሁ እየመለሰ ይባርካችሁ ዘንድ፥ ሰደደው።"
}