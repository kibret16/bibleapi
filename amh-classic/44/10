{
    "1": "በቂሳርያም ኢጣሊቄ ለሚሉት ጭፍራ የመቶ አለቃ የሆነ ቆርኔሌዎስ የሚሉት አንድ ሰው ነበረ።",
    "2": "እርሱም ከቤተ ሰዎቹ ሁሉ ጋር እግዚአብሔርን የሚያመልክና የሚፈራ ለህዝብም እጅግ ምፅዋት የሚያደርግ ወደ እግዚአብሔርም ሁልጊዜ የሚፀልይ ነበረ።",
    "3": "ከቀኑም ዘጠኝ ሰአት ያህል፦ ቆርኔሌዎስ ሆይ የሚለው የእግዚአብሔር መልአክ ወደ እርሱ ሲገባ በራእይ በግልጥ አየው።",
    "4": "እርሱም ትኩር ብሎ ሲመለከተው ደንግጦ፦ ጌታ ሆይ፥ ምንድር ነው? አለ። መልአኩም አለው፦ ፀሎትህና ምፅዋትህ በእግዚአብሔር ፊት ለመታሰቢያ እንዲሆን አረገ።",
    "5": "አሁንም ወደ ኢዮጴ ሰዎችን ልከህ ጴጥሮስ የሚባለውን ስምኦንን አስመጣ።",
    "6": "እርሱ ቤቱ በባህር አጠገብ ባለው በቁርበት ፋቂው በስምኦን ዘንድ እንግድነት ተቀምጦአል፤ ልታደርገው የሚገባህን እርሱ ይነግርሃል።",
    "7": "የተናገረውም መልአክ በሄደ ጊዜ፥ ከሎሌዎቹ ሁለቱን፥ ከማይለዩትም ጭፍሮቹ እግዚአብሔርን የሚያመልክ አንዱን ወታደር ጠርቶ፥",
    "8": "ነገሩን ሁሉ ተረከላቸው ወደ ኢዮጴም ላካቸው።",
    "9": "እነርሱም በነገው ሲሄዱ ወደ ከተማም ሲቀርቡ፥ ጴጥሮስ በስድስት ሰአት ያህል ይፀልይ ዘንድ ወደ ጣራው ወጣ።",
    "10": "ተርቦም ሊበላ ወደደ፤ ሲያዘጋጁለት ሳሉም ተመስጦ መጣበት፤",
    "11": "ሰማይም ተከፍቶ በአራት ማእዘን የተያዘ ታላቅ ሸማ የሚመስል እቃ ወደ ምድር ሲወርድ አየ፤",
    "12": "በዚያውም አራት እግር ያላቸው ሁሉ አራዊትም በምድርም የሚንቀሳቀሱት የሰማይ ወፎችም ነበሩበት።",
    "13": "ጴጥሮስ ሆይ፥ ተነሳና አርደህ ብላ የሚልም ድምፅ ወደ እርሱ መጣ።",
    "14": "ጴጥሮስ ግን፦ ጌታ ሆይ፥ አይሆንም፤ አንዳች ርኩስ የሚያስፀይፍም ከቶ በልቼ አላውቅምና አለ።",
    "15": "ደግሞም ሁለተኛ፦ እግዚአብሔር ያነፃውን አንተ አታርክሰው የሚል ድምፅ ወደ እርሱ መጣ።",
    "16": "ይህም ሶስት ጊዜ ሆነ፥ ወዲያውም እቃው ወደ ሰማይ ተወሰደ።",
    "17": "ጴጥሮስም ስላየው ራእይ፦ ምን ይሆን? ብሎ በልቡ ሲያመነታ፥ እነሆ፥ ቆርኔሌዎስ የላካቸው ሰዎች ስለ ስምኦን ቤት ጠይቀው ወደ ደጁ ቀረቡ፤",
    "18": "ድምፃቸውንም ከፍ አድርገው፦ ጴጥሮስ የተባለው ስምኦን በዚህ እንግድነት ተቀምጦአልን? ብለው ይጠይቁ ነበር።",
    "19": "ጴጥሮስም ስለ ራእዩ ሲያወጣ ሲያወርድ ሳለ፥ መንፈስ፦ እነሆ፥ ሶስት ሰዎች ይፈልጉሃል፤",
    "20": "ተነስተህ ውረድ፥ እኔም ልኬአቸዋለሁና ሳትጠራጠር ከእነርሱ ጋር ሂድ አለው።",
    "21": "ጴጥሮስም ወደ ሰዎቹ ወርዶ፦ እነሆ፥ የምትፈልጉኝ እኔ ነኝ፤ የመጣችሁበትስ ምክንያት ምንድር ነው? አላቸው።",
    "22": "እነርሱም፦ ፃድቅ ሰው እግዚአብሔርንም የሚፈራ በአይሁድም ህዝብ ሁሉ የተመሰከረለት የመቶ አለቃ ቆርኔሌዎስ ወደ ቤቱ ያስመጣህ ዘንድ ከአንተም ቃልን ይሰማ ዘንድ ከቅዱስ መልአክ ተረዳ አሉት።",
    "23": "እርሱም ወደ ውስጥ ጠርቶ እንድግድነት ተቀበላቸው። በነገውም ተነስቶ ከእነርሱ ጋር ወጣ፥ በኢዮጴም ከነበሩት ወንድሞች አንዳንዶቹ ከእርሱ ጋር አብረው ሄዱ።",
    "24": "በነገውም ወደ ቂሳርያ ገቡ፤ ቆርኔሌዎስም ዘመዶቹንና የቅርብ ወዳጆቹን በአንድነት ጠርቶ ይጠባበቃቸው ነበር።",
    "25": "ጴጥሮስም በገባ ጊዜ ቆርኔሌዎስ ተገናኝቶ ከእግሩ በታች ወደቀና ሰገደለት።",
    "26": "ጴጥሮስ ግን፦ ተነሳ፤ እኔ ራሴ ደግሞ ሰው ነኝ ብሎ አስነሳው።",
    "27": "ከእርሱም ጋር እየተነጋገረ ገባ፥ ብዙዎችም ተከማችተው አግኝቶ፦",
    "28": "አይሁዳዊ ሰው ከሌላ ወገን ጋር ይተባበር ወይም ይቃረብ ዘንድ እንዳልተፈቀደ እናንተ ታውቃላችሁ፤ ለእኔ ግን እግዚአብሔር ማንንም ሰው ርኩስና የሚያስፀይፍ ነው እንዳልል አሳየኝ፤",
    "29": "ስለዚህም ደግሞ ብትጠሩኝ ሳልከራከር መጣሁ። አሁንም በምን ምክንያት አስመጣችሁኝ? ብዬ እጠይቃችኋለሁ አላቸው።",
    "30": "ቆርኔሌዎስም እንዲህ አለው፦ በዚች ሰአት የዛሬ አራት ቀን የዘጠኝ ሰአት ፀሎት በቤቴ እፀልይ ነበር፤ እነሆም፥ የሚያንፀባርቅ ልብስ የለበሰ ሰው በፊቴ ቆመና፦",
    "31": "ቆርኔሌዎስ ሆይ፥ በእግዚአብሔር ፊት ፀሎትህ ተሰማ ምፅዋትህም ታሰበ።",
    "32": "እንግዲህ ወደ ኢዮጴ ልከህ ጴጥሮስ የተባለውን ስምኦንን አስጠራ፤ እርሱ በቁርበት ፋቂው በስምኦን ቤት በባህር አጠገብ እንግድነት ተቀምጦአል አለኝ።",
    "33": "ስለዚህ ያን ጊዜ ወደ አንተ ላክሁ፥ አንተም በመምጣትህ መልካም አድርገሃል። እንግዲህ አንተ ከእግዚአብሔር ዘንድ የታዘዝኸውን ሁሉ እንድንሰማ እኛ ሁላችን አሁን በእግዚአብሔር ፊት በዚህ አለን።",
    "34-35": "ጴጥሮስም አፉን ከፍቶ እንዲህ አለ፦ እግዚአብሔር ለሰው ፊት እንዳያደላ ነገር ግን በአህዛብ ሁሉ እርሱን የሚፈራና ፅድቅን የሚያደርግ በእርሱ የተወደደ እንደ ሆነ በእውነት አስተዋልሁ።",
    "36": "የሁሉ ጌታ በሚሆን በኢየሱስ ክርስቶስ ሰላምን እየሰበከ ይህን ቃል ወደ እስራኤል ልጆች ላከ።",
    "37": "ዮሃንስ ከሰበከው ጥምቀት በኋላ ከገሊላ ጀምሮ በይሁዳ ሁሉ የሆነውን ነገር እናንተ ታውቃላችሁ።",
    "38": "እግዚአብሔር የናዝሬቱን ኢየሱስን በመንፈስ ቅዱስ በሃይልም ቀባው፥ እርሱም መልካም እያደረገ ለዲያብሎስም የተገዙትን ሁሉ እየፈወሰ ዞረ፥ እግዚአብሔር ከእርሱ ጋር ነበረና፤",
    "39": "እኛም በአይሁድ አገርና በኢየሩሳሌም ባደረገው ነገር ሁሉ ምስክሮች ነን፤ እርሱንም በእንጨት ላይ ሰቅለው ገደሉት።",
    "40": "እርሱን እግዚአብሔር በሶስተኛው ቀን አስነሳው ይገለጥም ዘንድ ሰጠው፤",
    "41": "ይኸውም ለህዝብ ሁሉ አይደለም ነገር ግን በእግዚአብሔር አስቀድሞ የተመረጡ ምስክሮች ለሆንን ለእኛ ነው እንጂ፤ ከሙታንም ከተነሳ በኋላ ከእርሱ ጋር የበላን የጠጣንም እኛ ነን።",
    "42": "ለህዝብም እንድንሰብክና በህያዋንና በሙታን ሊፈርድ በእግዚአብሔር የተወሰነ እርሱ እንደ ሆነ እንመሰክር ዘንድ አዘዘን።",
    "43": "በእርሱ የሚያምን ሁሉ በስሙ የሃጢአቱን ስርየት እንዲቀበል ነቢያት ሁሉ ይመሰክሩለታል።",
    "44": "ጴጥሮስ ይህን ነገር ገና ሲናገር ቃሉን በሰሙት ሁሉ ላይ መንፈስ ቅዱስ ወረደ።",
    "45": "ከጴጥሮስም ጋር የመጡት ሁሉ ከተገረዙት ወገን የሆኑ ምእመናን በአህዛብ ላይ ደግሞ የመንፈስ ቅዱስ ስጦታ ስለ ፈሰሰ ተገረሙ፤",
    "46": "በልሳኖች ሲናገሩ እግዚአብሔርንም ሲያከብሩ ሰምተዋቸዋልና።",
    "47": "በዚያን ጊዜ ጴጥሮስ መልሶ፦ እነዚህ እንደ እኛ ደግሞ መንፈስ ቅዱስን የተቀበሉ እንዳይጠመቁ ውሃን ይከለክላቸው ዘንድ የሚችል ማን ነው? አለ።",
    "48": "በኢየሱስ ክርስቶስ ስምም ይጠመቁ ዘንድ አዘዛቸው። ከዚህ በኋላ ጥቂት ቀን እንዲቀመጥ ለመኑት።"
}