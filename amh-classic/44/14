{
    "1": "በኢቆንዮንም እንደ ቀድሞ ወደ አይሁድ ምኩራብ ገብተው ከአይሁድና ከግሪክ ሰዎች ብዙ እስኪያምኑ ድረስ ተናገሩ።",
    "2": "ያላመኑት አይሁድ ግን የአህዛብን ልብ በወንድሞች ላይ አነሳሱ አስከፉም።",
    "3": "ምልክትና ድንቅ በእጃቸው ይደረግ ዘንድ እየሰጠ ለፀጋው ቃል ስለ መሰከረው ስለ ጌታ ገልጠው እየተናገሩ ረጅም ወራት ተቀመጡ።",
    "4": "የከተማውም ህዝብ ተከፍለው እኩሌቶቹ ከአይሁድ እኩሌቶቹም ከሃዋርያት ጋር ሆኑ።",
    "5": "አህዛብና አይሁድ ግን ከአለቆቻቸው ጋር ሊያንገላቱአቸውና ሊወግሩአቸው ባሰቡ ጊዜ፥",
    "6": "አውቀው ልስጥራንና ደርቤን ወደሚባሉት ወደ ሊቃኦንያ ከተማዎች በእነርሱም ዙሪያ ወዳለው አገር ሸሹ፤",
    "7": "በዚያም ወንጌልን ይሰብኩ ነበር።",
    "8": "በልስጥራንም እግሩ የሰለለ፥ ከእናቱም ማህፀን ጀምሮ አንካሳ የሆነ፥ ከቶም ሄዶ የማያውቅ አንድ ሰው ተቀምጦ ነበር።",
    "9": "ይህም ሰው ጳውሎስ ሲናገር ይሰማ ነበር፤ እርሱም ትኩር ብሎ ተመለከተውና ይድን ዘንድ እምነት እንዳለው ባየ ጊዜ፥",
    "10": "በታላቅ ድምፅ፦ ቀጥ ብለህ በእግርህ ቁም አለው። ብድግ ብሎም ተንስቶ ይመላለስ ነበር።",
    "11": "ህዝቡም ጳውሎስ ያደረገውን ባዩ ጊዜ ድምፃቸውን ከፍ አድርገው በሊቃኦንያ ቋንቋ፦ አማልክት ሰዎችን መስለው ወደ እኛ ወርደዋል አሉ፤",
    "12": "በርናባስንም ድያ አሉት፤ ጳውሎስንም እርሱ በመናገር ዋና ስለ ነበረ ሄርሜን አሉት።",
    "13": "በከተማውም ፊት ቤተ መቅደስ ያለው የድያ ካህን ኮርማዎችንና የአበባን አክሊሎች ወደ ደጃፍ አምጥቶ ከህዝቡ ጋር ሆኖ ሊሰዋላቸው ወደደ።",
    "14": "ሃዋርያት በርናባስና ጳውሎስ ግን ይህን በሰሙ ጊዜ ልብሳቸውን ቀደው ወደ ህዝቡ መካከል እየጮሁ ሮጡ፥",
    "15": "እንዲህም አሉ፦ እናንተ ሰዎች፥ ይህን ስለ ምን ታደርጋላችሁ? እኛ ደግሞ እንደ እናንተ የምንሰማ ሰዎች ነን፥ ከዚህም ከንቱ ነገር ሰማይንና ምድርን ባህርንም በእነርሱም ያለውን ሁሉ ወደ ፈጠረ ወደ ህያው እግዚአብሔር ዘወር ትሉ ዘንድ ወንጌልን እንሰብካለን።",
    "16": "እርሱ ባለፉት ትውልዶች አህዛብን ሁሉ በገዛ ራሳቸው ጎዳና ይሄዱ ዘንድ ተዋቸው።",
    "17": "ከዚህም ሁሉ ጋር መልካም ስራ እየሰራ፥ ከሰማይ ዝናብን ፍሬ የሚሆንበትንም ወራት ሲሰጠን፥ ልባችንንም በመብልና በደስታ ሲሞላው ራሱን ያለ ምስክር አልተወም።",
    "18": "ይህንም ብለው እንዳይሰዉላቸው ህዝቡን በጭንቅ አስተዉአቸው።",
    "19": "አይሁድ ግን ከአንፆኪያና ከኢቆንዮን መጡ፤ ህዝቡንም አባብለው ጳውሎስን ወገሩ የሞተም መስሎአቸው ከከተማ ወደ ውጭ ጎተቱት።",
    "20": "ደቀ መዛሙርት ግን ከበውት ሳሉ፥ ተነስቶ ወደ ከተማ ገባ። በነገውም ከበርናባስ ጋር ወደ ደርቤን ወጣ።",
    "21-22": "በዚያችም ከተማ ወንጌልን ሰብከው እጅግ ደቀ መዛሙርትን ካደረጉ በኋላ፥ የደቀ መዛሙርትን ልብ እያፀኑ በሃይማኖትም ፀንተው እንዲኖሩ እየመከሩና፦ ወደ እግዚአብሔር መንግስት በብዙ መከራ እንገባ ዘንድ ያስፈልገናል እያሉ፥ ወደ ልስጥራን ወደ ኢቆንዮንም ወደ አንፆኪያም ተመለሱ።",
    "23": "በየቤተ ክርስቲያኑም ሽማግሌዎችን ከሾሙላቸው በኋላ ጦመውም ከፀለዩ በኋላ፥ ላመኑበት ለጌታ አደራ ሰጡአቸው።",
    "24": "በጲስድያም አልፈው ወደ ጵንፍልያ መጡ፥",
    "25": "በጴርጌንም ቃሉን ከተናገሩ በኋላ ወደ አጣልያ ወረዱ፥",
    "26": "ከዚያም ስለ ፈፀሙት ስራ ለእግዚአብሔር ፀጋ አደራ ወደ ተሰጡበት ወደ አንፆኪያ በመርከብ ሄዱ።",
    "27": "በደረሱም ጊዜ ቤተ ክርስቲያኑን ሰብስበው እግዚአብሔር ከእነርሱ ጋር ያደረገውን ሁሉ ለአህዛብም የሃይማኖትን ደጅ እንደ ከፈተላቸው ተናገሩ።",
    "28": "ከደቀ መዛሙርትም ጋር አያሌ ቀን ተቀመጡ።"
}