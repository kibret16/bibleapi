{
    "1": "ሃዋርያትና በይሁዳም የነበሩት ወንድሞች አህዛብ ደግሞ የእግዚአብሔርን ቃል እንደ ተቀበሉ ሰሙ።",
    "2": "ጴጥሮስም ወደ ኢየሩሳሌም በወጣ ጊዜ ከተገረዙት ወገን የሆኑት ሰዎች ከእርሱ ጋር ተከራክረው፦",
    "3": "ወዳልተገረዙ ሰዎች ገብተህ ከእነርሱ ጋር በላህ አሉት።",
    "4": "ጴጥሮስ ግን ከመጀመሪያው ጀምሮ በተራ ገለጠላቸው እንዲህም አለ፦",
    "5": "እኔ በኢዮጴ ከተማ ስፀልይ ሳለሁ ተመስጬ ራእይን አየሁ፤ ታላቅ ሸማ የመሰለ እቃ በአራት ማእዘን ተይዞ ከሰማይ ወረደና ወደ እኔ መጣ፤",
    "6": "ይህንም ትኩር ብዬ ስመለከት አራት እግር ያላቸውን የምድር እንስሶች አራዊትንም ተንቀሳቃሾችንም የሰማይ ወፎችንም አየሁ።",
    "7": "ጴጥሮስ ሆይ፥ ተነሳና አርደህ ብላ የሚለኝንም ድምፅ ሰማሁ።",
    "8": "እኔም፦ ጌታ ሆይ፥ አይሆንም፤ ርኩስ ወይም የሚያስፀይፍ ከቶ ወደ አፌ ገብቶ አያውቅምና አልሁ።",
    "9": "ሁለተኛም፦ እግዚአብሔር ያነፃውን አንተ አታርክሰው የሚል ድምፅ ከሰማይ መለሰልኝ።",
    "10": "ይህም ሶስት ጊዜ ሆነ እንደ ገናም ሁሉ ወደ ሰማይ ተሳበ።",
    "11": "እነሆም፥ ያን ጊዜ ሶስት ሰዎች ከቂሳርያ ወደ እኔ ተልከው ወዳለሁበት ቤት ቀረቡ።",
    "12": "መንፈስም ሳልጠራጠር ከእነርሱ ጋር እሄድ ዘንድ ነገረኝ። እነዚህም ስድስቱ ወንድሞች ደግሞ ከእኔ ጋር መጡ ወደዚያ ሰውም ቤት ገባን።",
    "13": "እርሱም መልአክ በቤቱ ቆሞ እንዳየና፦ ወደ ኢዮጴ ሰዎች ልከህ ጴጥሮስ የተባለውን ስምኦንን አስመጣ፤",
    "14": "እርሱም አንተና የቤትህ ሰዎች ሁሉ የምትድኑበትን ነገር ይነግርሃል እንዳለው ነገረን።",
    "15": "ለመናገርም በጀመርሁ ጊዜ መንፈስ ቅዱስ ለእኛ ደግሞ በመጀመሪያ እንደ ወረደ ለእነርሱ ወረደላቸው።",
    "16": "ዮሃንስ በውሃ አጠመቀ እናንተ ግን በመንፈስ ቅዱስ ትጠመቃላችሁ ያለውም የጌታ ቃል ትዝ አለኝ።",
    "17": "እንግዲህ እግዚአብሔር በጌታ በኢየሱስ ክርስቶስ ላመነው ለእኛ ደግሞ እንደ ሰጠን ያን ስጦታ ለእነርሱ ከሰጠ፥ እግዚአብሔርን ለመከልከል እችል ዘንድ እኔ ማን ነበርሁ?",
    "18": "ይህን በሰሙ ጊዜም ዝም አሉና፦ እንኪያስ እግዚአብሔር ለአህዛብ ደግሞ ለህይወት የሚሆን ንስሃን ሰጣቸው እያሉ እግዚአብሔርን አከበሩ።",
    "19": "በእስጢፋኖስም ላይ በተደረገው መከራ የተበተኑት እስከ ፊንቄ እስከ ቆጵሮስም እስከ አንፆኪያም ድረስ ዞሩ፥ ቃሉንም ለአይሁድ ብቻ እንጂ ለአንድ ስንኳ አይናገሩም ነበር።",
    "20": "ከእነርሱ ግን የቆጵሮስና የቀሬና ሰዎች የነበሩት አንዳንዶቹ ወደ አንፆኪያ መጥተው የጌታን የኢየሱስን ወንጌል እየሰበኩ ለግሪክ ሰዎች ተናገሩ።",
    "21": "የጌታም እጅ ከእነርሱ ጋር ነበረ፤ ቁጥራቸውም እጅግ የሚሆን ሰዎች አምነው ወደ ጌታ ዘወር አሉ።",
    "22": "ወሬውም በኢየሩሳሌም ባለችው ቤተ ክርስቲያን ስለ እነርሱ ተሰማ፥ በርናባስንም ወደ አንፆኪያ ላኩት፤",
    "23": "እርሱም መጥቶ የእግዚአብሔርን ፀጋ ባየ ጊዜ ደስ አለው፥ ሁሉንም በልባቸው ፈቃድ በጌታ ፀንተው ይኖሩ ዘንድ መከራቸው፤",
    "24": "ደግ ሰውና መንፈስ ቅዱስ እምነትም የሞላበት ነበረና። ብዙ ህዝብም ወደ ጌታ ተጨመሩ።",
    "25": "በርናባስም ሳውልን ሊፈልግ ወደ ጠርሴስ መጣ፤",
    "26": "ባገኘውም ጊዜ ወደ አንፆኪያ አመጣው። በቤተ ክርስቲያንም አንድ አመት ሙሉ ተሰበሰቡ፥ ብዙ ህዝብንም አስተማሩ፤ ደቀ መዛሙርትም መጀመሪያ በአንፆኪያ ክርስቲያን ተባሉ።",
    "27": "በዚያም ወራት ነቢያት ከኢየሩሳሌም ወደ አንፆኪያ ወረዱ፤",
    "28": "ከእነርሱም አጋቦስ የሚሉት አንድ ሰው ተነስቶ በአለም ሁሉ ታላቅ ራብ ሊሆን እንዳለው በመንፈስ አመለከተ፤ ይህም በቀላውዴዎስ ቄሳር ዘመን ሆነ።",
    "29": "ደቀ መዛሙርትም እያንዳንዳቸው እንደ ችሎታቸው መጠን አዋጥተው በይሁዳ ለሚኖሩት ወንድሞች እርዳታን ይልኩ ዘንድ ወሰኑ፤",
    "30": "እንዲህም ደግሞ አደረጉ፥ በበርናባስና በሳውልም እጅ ወደ ሽማግሌዎቹ ሰደዱት።"
}