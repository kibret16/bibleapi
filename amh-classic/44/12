{
    "1": "በዚያም ዘመን ንጉሱ ሄሮድስ መከራ ያፀናባቸው ዘንድ ከቤተ ክርስቲያኑ በአንዳንዶቹ ላይ እጁን ጫነባቸው።",
    "2": "የዮሃንስንም ወንድም ያእቆብን በሰይፍ ገደለው።",
    "3": "አይሁድንም ደስ እንዳሰኛቸው አይቶ ጨምሮ ጴጥሮስን ደግሞ ያዘው። የቂጣ በአልም ወራት ነበረ።",
    "4": "በያዘውም ጊዜ ወደ ወህኒ አገባው ከፋሲካም በኋላ ወደ ህዝብ ያወጣው ዘንድ አስቦ እያንዳንዱ አራት ወታደሮች ሆነው እንዲጠብቁት ለአራት ጭፍራ ክፍል አሳልፎ ሰጠው።",
    "5": "ጴጥሮስም በወህኒ ይጠበቅ ነበር፤ ነገር ግን በቤተ ክርስቲያን ስለ እርሱ ወደ እግዚአብሔር ፀሎት አጥብቆ ይደረግ ነበር።",
    "6": "ሄሮድስም ሊያወጣው ባሰበ ጊዜ፥ በዚያች ሌሊት ጴጥሮስ በሁለት ሰንሰለት ታስሮ ከሁለት ወታደሮች መካከል ተኝቶ ነበር፤ ጠባቂዎችም በደጁ ፊት ሆነው ወህኒውን ይጠብቁ ነበር።",
    "7": "እነሆም፥ የጌታ መልአክ ቀረበ በቤትም ውስጥ ብርሃን በራ፤ ጴጥሮስንም ጎድኑን መትቶ አነቃውና፦ ፈጥነህ ተነሳ አለው። ሰንሰለቶቹም ከእጁ ወደቁ።",
    "8": "መልአኩም፦ ታጠቅና ጫማህን አግባ አለው፥ እንዲሁም አደረገ።",
    "9": "ልብስህንም ልበስና ተከተለኝ አለው። ወጥቶም ተከተለው፤ ራእይንም የሚያይ ይመስለው ነበር እንጂ በመልአኩ የሚደረገው ነገር እውነት እንደ ሆነ አላወቀም።",
    "10": "የመጀመሪያውንና የሁለተኛውንም ዘብ አልፈው ወደ ከተማ ወደሚያወጣው ወደ ብረቱ መዝጊያ ደረሱ፤ እርሱም አውቆ ተከፈተላቸው፤ ወጥተውም አንዲት ስላች አለፉ ወዲያውም መልአኩ ከእርሱ ተለየ።",
    "11": "ጴጥሮስም ወደ ልቡ ተመልሶ፦ ጌታ መልአኩን ልኮ ከሄሮድስ እጅና የአይሁድ ህዝብ ይጠብቁት ከነበረው ሁሉ እንደ አዳነኝ አሁን በእውነት አወቅሁ አለ።",
    "12": "ባስተዋለም ጊዜ እጅግ ሰዎች ተከማችተው ይፀልዩበት ወደ ነበረው ማርቆስ ወደ ተባለው ወደ ዮሃንስ እናት ወደ ማርያም ቤት መጣ።",
    "13": "ጴጥሮስም የደጁን መዝጊያ ባንኳኳ ጊዜ ሮዴ የሚሉአት አንዲት ገረድ ትሰማ ዘንድ ቀረበች፤",
    "14": "የጴጥሮስ ድምፅ መሆኑንም ባወቀች ጊዜ ከደስታዋ የተነሳ ደጁን አልከፈተችም፥ ነገር ግን ወደ ውስጥ ሮጣ ጴጥሮስ በደጅ ፊት ቆሞ እንዳለ አወራች።",
    "15": "እነርሱም፦ አብደሻል አሉአት። እርስዋ ግን እንዲሁ እንደ ሆነ ታስረግጥ ነበር። እነርሱም፦ መልአኩ ነው አሉ።",
    "16": "ጴጥሮስ ግን ማንኳኳቱን አዘወተረ፤ ከፍተውም አዩትና ተገረሙ።",
    "17": "ግን ዝም እንዲሉ በእጁ ጠቅሶ ጌታ ከወህኒ እንዴት እንዳወጣው ተረከላቸውና፦ ይህን ለያእቆብና ለወንድሞች ንገሩ አላቸው። ወጥቶም ወደ ሌላ ስፍራ ሄደ።",
    "18": "በነጋም ጊዜ፦ ጴጥሮስን ምን አግኝቶት ይሆን? ብለው በጭፍሮች ዘንድ ብዙ ሁከት ሆነ።",
    "19": "ሄሮድስም አስፈልጎ ባጣው ጊዜ ጠባቂዎችን መረመረ ይገድሉአቸውም ዘንድ አዘዘ፤ ከይሁዳም ወደ ቂሳርያ ወርዶ በዚያ ተቀመጠ።",
    "20": "ከጢሮስና ከሲዶና ሰዎችም ጋር ተጣልቶ ነበር፤ በአንድ ልብ ሆነውም ወደ እርሱ መጡ፥ የንጉስንም ቢትወደድ ብላስጦስን እሺ አሰኝተው እርቅ ለመኑ፥ አገራቸው ከንጉስ አገር ምግብ ያገኝ ነበረና።",
    "21": "በተቀጠረ ቀንም ሄሮድስ ልብሰ መንግስቱን ለብሶ በዙፋን ተቀመጠ እነርሱንም ተናገራቸው፤",
    "22": "ህዝቡም፦ የእግዚአብሔር ድምፅ ነው የሰውም አይደለም ብለው ጮሁ።",
    "23": "ለእግዚአብሔርም ክብር ስላልሰጠ ያን ጊዜ የጌታ መልአክ መታው በትልም ተበልቶ ሞተ።",
    "24": "የእግዚአብሔር ቃል ግን ያድግና ይበዛ ነበር።",
    "25": "በርናባስና ሳውልም አገልግሎታቸውን ፈፅመው ከኢየሩሳሌም ተመለሱ፥ ማርቆስ የተባለውን ዮሃንስንም ከእነርሱ ጋር ይዘውት መጡ።"
}