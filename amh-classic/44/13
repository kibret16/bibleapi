{
    "1": "በአንፆኪያም ባለችው ቤተ ክርስቲያን ነቢያትና መምህራን ነበሩ፤ እነርሱም በርናባስ፥ ኔጌር የተባለው ስምኦንም፥ የቀሬናው ሉክዮስም፥ የአራተኛው ክፍል ገዥ የሄሮድስም ባለምዋል ምናሄ፥ ሳውልም ነበሩ።",
    "2": "እነዚህም ጌታን ሲያመልኩና ሲጦሙ መንፈስ ቅዱስ፦ በርናባስንና ሳውልን ለጠራኋቸው ስራ ለዩልኝ አለ።",
    "3": "በዚያን ጊዜም ከጦሙ ከፀለዩም እጃቸውንም ከጫኑ በኋላ አሰናበቱአቸው።",
    "4": "እነርሱም በመንፈስ ቅዱስ ተልከው ወደ ሴሌውቅያ ወረዱ፤ ከዚያም በመርከብ ወደ ቆጵሮስ ሄዱ።",
    "5": "በስልማናም በነበሩ ጊዜ በአይሁድ ምኩራቦች የእግዚአብሔርን ቃል ሰበኩ፤ አገልጋይም ዮሃንስ ነበራቸው።",
    "6": "ደሴቲቱንም ሁሉ እስከ ጳፉ በዞሩ ጊዜ፥ በርያሱስ የሚሉትን ጠንቋይና ሃሰተኛ ነቢይ የሆነውን አንድ አይሁዳዊ ሰው አገኙ፤",
    "7": "እርሱም አስተዋይ ሰው ከሆነው ሰርግዮስ ጳውሎስ ከሚባለው አገረ ገዥ ጋር ነበረ። ይህም በርናባስንና ሳውልን ወደ እርሱ ጠርቶ የእግዚአብሔርን ቃል ሊሰማ ፈለገ።",
    "8": "ጠንቋዩ ግን ኤልማስ፥ ስሙ እንዲሁ ይተረጎማልና፥ አገረ ገዡን ከማመን ሊያጣምም ፈልጎ ተቃወማቸው።",
    "9": "ጳውሎስ የተባለው ሳውል ግን መንፈስ ቅዱስን ተሞልቶ ትኩር ብሎ ሲመለከተው፦",
    "10": "አንተ ተንኮል ሁሉ ክፋትም ሁሉ የሞላብህ፥ የዲያብሎስ ልጅ፥ የፅድቅም ሁሉ ጠላት፥ የቀናውን የጌታን መንገድ ከማጣመም አታርፍምን?",
    "11": "አሁንም፥ እነሆ፥ የጌታ እጅ በአንተ ላይ ናት፥ እውርም ትሆናለህ እስከ ጊዜውም ፀሃይን አታይም አለው። ያን ጊዜም ጭጋግና ጨለማ ወደቀበት፥ በእጁም የሚመራውን እየዞረ ፈለገ።",
    "12": "በዚያን ጊዜ አገረ ገዡ የተደረገውን ባየ ጊዜ ከጌታ ትምህርት የተነሳ ተገርሞ አመነ።",
    "13": "ጳውሎስም ከጓደኞቹ ጋር ከጳፉ ተነስቶ የጵንፍልያ ወደምትሆን ወደ ጴርጌን መጣ፤ ዮሃንስም ከእነርሱ ተለይቶ ወደ ኢየሩሳሌም ተመለሰ።",
    "14": "እነርሱ ግን ከጴርጌን አልፈው የጲስድያ ወደምትሆን ወደ አንፆኪያ ደረሱ፤ በሰንበትም ቀን ወደ ምኩራብ ገብተው ተቀመጡ።",
    "15": "ህግና ነቢያትም ከተነበቡ በኋላ የምኩራቡ አለቆች፦ ወንድሞች ሆይ፥ ህዝብን የሚመክር ቃል እንዳላችሁ ተናገሩ ብለው ላኩባቸው።",
    "16": "ጳውሎስም ተነሳና በእጁ ጠቅሶ እንዲህ አለ፦ የእስራኤል ሰዎችና እግዚአብሔርን የምትፈሩት ሆይ፥ ስሙ።",
    "17": "የዚህ የእስራኤል ህዝብ አምላክ አባቶቻችንን መርጦ በግብፅ አገር በእንግድነት ሳሉ ህዝቡን ከፍ ከፍ አደረጋቸው፥ ከፍ ባለችውም ክንዱ ከዚያ አወጣቸው።",
    "18": "በበረሃም አርባ አመት ያህል መገባቸው።",
    "19": "በከነአንም አገር ሰባት አህዛብን አጥፍቶ ምድራቸውን አወረሳቸው።",
    "20": "ከዚህም በኋላ እስከ ነቢዩ እስከ ሳሙኤል ድረስ አራት መቶ አምሳ አመት ያህል መሳፍንትን ሰጣቸው።",
    "21": "ከዚያም ወዲያ ንጉስን ያነግስላቸው ዘንድ ለመኑ፥ እግዚአብሔርም ከብንያም ወገን የሚሆን ሰው የቂስን ልጅ ሳኦልን አርባ አመት ሰጣቸው፤",
    "22": "እርሱንም ከሻረው በኋላ ዳዊትን በእነርሱ ላይ እንዲነግስ አስነሳው፥ ሲመሰክርለትም፦ እንደ ልቤ የሆነ ሰው ፈቃዴንም ሁሉ የሚያደርግ የእሴይን ልጅ ዳዊትን አገኘሁ አለ።",
    "23": "ከዚህም ሰው ዘር እግዚአብሔር እንደ ተስፋው ቃል ለእስራኤል መድሃኒትን እርሱም ኢየሱስን አመጣ።",
    "24": "ከመምጣቱ በፊት ዮሃንስ አስቀድሞ ለእስራኤል ህዝብ ሁሉ የንስሃን ጥምቀት ሰብኮ ነበር።",
    "25": "ዮሃንስም ሩጫውን ሲፈፅም ሳለ፦ እኔ ማን እንደ ሆንሁ ታስባላችሁ? እኔስ እርሱን አይደለሁም፤ ነገር ግን እነሆ፥ የእግሩን ጫማ እፈታ ዘንድ ከማይገባኝ ከእኔ በኋላ ይመጣል ይል ነበር።",
    "26": "እናንተ ወንድሞቻችን፥ የአብርሃም ዘር ልጆች ከእናንተ መካከልም እግዚአብሔርን የምትፈሩ ሆይ፥ ለእናንተ የዚህ የመዳን ቃል ተላከ።",
    "27": "በኢየሩሳሌም የሚኖሩ ሰዎችና አለቆቻቸው እርሱንና በየሰንበቱ የሚነበቡትን የነቢያትን ድምፆች ስላላወቁ በፍርዳቸው ፈፅመዋልና፤",
    "28": "ለሞትም የሚያደርስ ምክንያት አንድ ስንኳ ባያገኙበት፥ ይገድለው ዘንድ ጲላጦስን ለመኑት፤",
    "29": "ስለ እርሱም የተፃፈውን ሁሉ በፈፀሙ ጊዜ ከእንጨት አውርደው በመቃብር አኖሩት።",
    "30": "እግዚአብሔር ግን ከሙታን አስነሳው፤",
    "31": "በህዝብም ዘንድ ምስክሮቹ ለሆኑት ከእርሱ ጋር ከገሊላ ወደ ኢየሩሳሌም ለወጡት ብዙ ቀን ታያቸው።",
    "32": "እኛም ለአባቶች የተሰጠውን ተስፋ የምስራቹን ለእናንተ እንሰብካለን፤",
    "33": "ይህን ተስፋ እግዚአብሔር በሁለተኛው መዝሙር ደግሞ፦ አንተ ልጄ ነህ እኔ ዛሬ ወለድሁህ ተብሎ እንደ ተፃፈ፥ ኢየሱስን አስነስቶ ለእኛ ለልጆቻቸው ፈፅሞአልና።",
    "34": "እንደገናም ወደ መበስበስ እንዳይመለስ ከሙታን እንደ አስነሳው፥ እንዲህ፦ የታመነውን የዳዊትን ቅዱስ ተስፋ እሰጣችኋለሁ ብሎአል።",
    "35": "ደግሞ በሌላ ስፍራ፦ ቅዱስህን መበስበስን ያይ ዘንድ አትሰጠውም ይላልና።",
    "36": "ዳዊትም በራሱ ዘመን የእግዚአብሔርን አሳብ ካገለገለ በኋላ አንቀላፋ፥ ከአባቶቹም ጋር ተጨምሮ መበስበስን አየ፤",
    "37": "ይህ እግዚአብሔር ያስነሳው ግን መበስበስን አላየም።",
    "38-39": "እንግዲህ ወንድሞች ሆይ፥ በእርሱ በኩል የሃጢአት ስርየት እንዲነገርላችሁ፥ በሙሴም ህግ ትፀድቁበት ዘንድ ከማይቻላችሁ ሁሉ ያመነ ሁሉ በእርሱ እንዲፀድቅ በእናንተ ዘንድ የታወቀ ይሁን።",
    "40-41": "እንግዲህ፦ እናንተ የምትንቁ፥ እዩ ተደነቁም ጥፉም አንድ ስንኳ ቢተርክላችሁ የማታምኑትን ስራ በዘመናችሁ እኔ እሰራለሁና ተብሎ በነቢያት የተነገረው እንዳይደርስባችሁ ተጠንቀቁ።",
    "42": "በወጡም ጊዜ ይህን ነገር በሚመጣው ሰንበት ይነግሩአቸው ዘንድ ለመኑአቸው።",
    "43": "ጉባኤውም ከተፈታ በኋላ ከአይሁድና ወደ ይሁዲነት ገብተው ከሚያመልኩ ብዙዎች ጳውሎስንና በርናባስን ተከተሉአቸው፥ እነርሱም ሲነግሩአቸው በእግዚአብሔር ፀጋ ፀንተው እንዲኖሩ አስረዱአቸው።",
    "44": "በሁለተኛውም ሰንበት ከጥቂቶቹ በቀር የከተማው ሰው ሁሉ የእግዚአብሔርን ቃል ይሰሙ ዘንድ ተሰበሰቡ።",
    "45": "አይሁድም ብዙ ህዝብ ባዩ ጊዜ ቅንአት ሞላባቸው፥ እየተሳደቡም ጳውሎስ የተናገረውን ቃል ተቃወሙ።",
    "46": "ጳውሎስና በርናባስም ገልጠው፦ የእግዚአብሔር ቃል አስቀድሞ ለእናንተ ይነገር ዘንድ ያስፈልጋል፤ ከገፋችሁትና የዘላለም ህይወት እንዳይገባችሁ በራሳችሁ ከፈረዳችሁ ግን፥ እነሆ፥ ወደ አህዛብ ዘወር እንላለን።",
    "47": "እንዲሁ ጌታ፦ እስከ ምድር ዳርቻ ድረስ ለማዳን ትሆን ዘንድ ለአህዛብ ብርሃን አድርጌሃለሁ ብሎ አዞናልና አሉ።",
    "48": "አህዛብም ሰምተው ደስ አላቸው የእግዚአብሔርንም ቃል አከበሩ፥ ለዘላለም ህይወትም የተዘጋጁ ሁሉ አመኑ፤",
    "49": "የጌታም ቃል በአገሩ ሁሉ ተስፋፋ።",
    "50": "አይሁድ ግን የሚያመልኩትን የከበሩትንም ሴቶችና የከተማውን መኳንንት አወኩ፥ በጳውሎስና በበርናባስም ላይ ስደትን አስነስተው ከአገራቸው አወጡአቸው።",
    "51": "እነርሱ ግን የእግራቸውን ትቢያ አራግፈውባቸው ወደ ኢቆንዮን መጡ።",
    "52": "በደቀ መዛሙርትም ደስታና መንፈስ ቅዱስ ሞላባቸው።"
}