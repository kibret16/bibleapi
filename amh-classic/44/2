{
    "1": "በአለ ሃምሳ የተባለውም ቀን በደረሰ ጊዜ፥ ሁሉም በአንድ ልብ ሆነው አብረው ሳሉ፥",
    "2": "ድንገት እንደሚነጥቅ አውሎ ነፋስ ከሰማይ ድምፅ መጣ፥ ተቀምጠው የነበሩበትንም ቤት ሁሉ ሞላው።",
    "3": "እንደ እሳትም የተከፋፈሉ ልሳኖች ታዩአቸው፤ በያንዳንዳቸውም ላይ ተቀመጡባቸው።",
    "4": "በሁሉም መንፈስ ቅዱስ ሞላባቸው፥ መንፈስም ይናገሩ ዘንድ እንደ ሰጣቸው በሌላ ልሳኖች ይናገሩ ጀመር።",
    "5": "ከሰማይም በታች ካሉ ህዝብ ሁሉ በፀሎት የተጉ አይሁድ በኢየሩሳሌም ይኖሩ ነበር፤",
    "6": "ይህም ድምፅ በሆነ ጊዜ ህዝብ ሁሉ ተሰበሰቡ፥ እያንዳንዱም በገዛ ቋንቋው ሲናገሩ ይሰማ ስለ ነበር የሚሉትን አጡ።",
    "7": "ተገርመውም ተደንቀውም እንዲህ አሉ፦ እነሆ፥ እነዚህ የሚናገሩት ሁሉ የገሊላ ሰዎች አይደሉምን?",
    "8": "እኛም እያንዳንዳችን የተወለድንበትን የገዛ ቋንቋችንን እንዴት እንሰማለን?",
    "9": "የጳርቴና የሜድ የኢላሜጤም ሰዎች፥ በሁለት ወንዝም መካከል በይሁዳም በቀጰዶቅያም በጳንጦስም በእስያም፥",
    "10": "በፍርግያም በጵንፍልያም በግብፅም በቀሬናም በኩል ባሉት በሊቢያ ወረዳዎች የምንኖር፥ በሮሜም የምንቀመጥ፥ አይሁድም ወደ ይሁዲነትም የገባን፥",
    "11": "የቀርጤስና የአረብ ሰዎች፥ የእግዚአብሔርን ታላቅ ስራ በልሳኖቻችን ሲናገሩ እንሰማቸዋለን።",
    "12": "ሁሉም ተገረሙና አመንትተው እርስ በርሳቸው፦ እንጃ ይህ ምን ይሆን? አሉ።",
    "13": "ሌሎች ግን እያፌዙባቸው፦ ጉሽ የወይን ጠጅ ጠግበዋል አሉ።",
    "14": "ነገር ግን ጴጥሮስ ከአስራ አንዱ ጋር ቆመ፥ ድምፁንም ከፍ አድርጎ እንዲህ ሲል ተናገራቸው፦ አይሁድ በኢየሩሳሌምም የምትኖሩ ሁላችሁ፥ ይህ በእናንተ ዘንድ የታወቀ ይሁን፥ ቃሎቼንም አድምጡ።",
    "15": "ለእናንተ እንደ መሰላችሁ እነዚህ የሰከሩ አይደሉም፥ ከቀኑ ሶስተኛ ሰአት ነውና፤",
    "16": "ነገር ግን ይህ በነቢዩ በኢዩኤል የተባለው ነው።",
    "17": "እግዚአብሔር ይላል፦ በመጨረሻው ቀን እንዲህ ይሆናል፤ ስጋ በለበሰ ሁሉ ላይ ከመንፈሴ አፈሳለሁ፤ ወንዶችና ሴቶች ልጆቻችሁም ትንቢት ይናገራሉ፥ ጎበዞቻችሁም ራእይ ያያሉ፥ ሽማግሌዎቻችሁም ህልም ያልማሉ፤",
    "18": "ደግሞም በዚያች ወራት በወንዶችና በሴቶች ባርያዎቼ ላይ ከመንፈሴ አፈሳለሁ ትንቢትም ይናገራሉ።",
    "19": "ድንቆችን በላይ በሰማይ፥ ምልክቶችንም በታች በምድር እሰጣለሁ፤ ደምም እሳትም የጢስ ጭጋግም ይሆናል፤",
    "20": "ታላቅ የሆነ የተሰማም የጌታ ቀን ሳይመጣ ፀሃይ ወደ ጨለማ ጨረቃም ወደ ደም ይለወጣሉ።",
    "21": "የጌታን ስም የሚጠራም ሁሉ ይድናል።",
    "22": "የእስራኤል ሰዎች ሆይ፥ ይህን ቃል ስሙ፤ ራሳችሁ እንደምታውቁ፥ የናዝሬቱ ኢየሱስ እግዚአብሔር በመካከላችሁ በእርሱ በኩል ባደረገው ተአምራትና በድንቆች በምልክቶችም ከእግዚአብሔር ዘንድ ለእናንተ የተገለጠ ሰው ነበረ፤",
    "23": "እርሱንም በእግዚአብሔር በተወሰነው አሳቡና በቀደመው እውቀቱ ተሰጥቶ በአመፀኞች እጅ ሰቅላችሁ ገደላችሁት።",
    "24": "እግዚአብሔር ግን የሞትን ጣር አጥፍቶ አስነሳው፥ ሞት ይይዘው ዘንድ አልቻለምና።",
    "25": "ዳዊት ስለ እርሱ እንዲህ ይላልና፦ ጌታን ሁልጊዜ በፊቴ አየሁት፥ እንዳልታወክ በቀኜ ነውና።",
    "26": "ስለዚህ ልቤን ደስ አለው፥ ልሳኔም ሃሴት አደረገ፥ ደግሞም ስጋዬ በተስፋ ያድራል፤",
    "27": "ነፍሴን በሲኦል አትተዋትምና፥ ቅዱስህንም መበስበስን ያይ ዘንድ አትሰጠውም።",
    "28": "የህይወትን መንገድ አስታወቅኸኝ፤ ከፊትህ ጋር ደስታን ትሞላብኛለህ።",
    "29": "ወንድሞች ሆይ፥ ስለ አባቶች አለቃ ስለ ዳዊት እንደ ሞተም እንደ ተቀበረም ለእናንተ በግልጥ እናገር ዘንድ ፍቀዱልኝ፤ መቃብሩም እስከ ዛሬ በእኛ ዘንድ ነው።",
    "30": "ነቢይ ስለ ሆነ፥ ከወገቡም ፍሬ በዙፋኑ ያስቀምጥ ዘንድ እግዚአብሔር መሃላ እንደ ማለለት ስለ አወቀ፥",
    "31": "ስለ ክርስቶስ ትንሳኤ አስቀድሞ አይቶ፥ ነፍሱ በሲኦል እንዳልቀረች ስጋውም መበስበስን እንዳላየ ተናገረ።",
    "32": "ይህን ኢየሱስን እግዚአብሔር አስነሳው ለዚህም ነገር እኛ ሁላችን ምስክሮች ነን፤",
    "33": "ስለዚህ በእግዚአብሔር ቀኝ ከፍ ከፍ ብሎና የመንፈስ ቅዱስን የተስፋ ቃል ከአብ ተቀብሎ ይህን እናንተ አሁን የምታዩትንና የምትሰሙትን አፈሰሰው።",
    "34-35": "ዳዊት ወደ ሰማያት አልወጣምና፥ ነገር ግን እርሱ፦ ጌታ ጌታዬን፦ ጠላቶችህን የእግርህ መረገጫ እስካደርግልህ ድረስ በቀኜ ተቀመጥ አለው አለ።",
    "36": "እንግዲህ ይህን እናንተ የሰቀላችሁትን ኢየሱስን እግዚአብሔር ጌታም ክርስቶስም እንዳደረገው የእስራኤል ወገን ሁሉ በእርግጥ ይወቅ።",
    "37": "ይህንም በሰሙ ጊዜ ልባቸው ተነካ፥ ጴጥሮስንና ሌሎችንም ሃዋርያት፦ ወንድሞች ሆይ፥ ምን እናድርግ? አሉአቸው።",
    "38": "ጴጥሮስም፦ ንስሃ ግቡ፥ ሃጢአታችሁም ይሰረይ ዘንድ እያንዳንዳችሁ በኢየሱስ ክርስቶስ ስም ተጠመቁ፤ የመንፈስ ቅዱስንም ስጦታ ትቀበላላችሁ።",
    "39": "የተስፋው ቃል ለእናንተና ለልጆቻችሁ ጌታ አምላካችንም ወደ እርሱ ለሚጠራቸው በሩቅ ላሉ ሁሉ ነውና አላቸው።",
    "40": "በብዙ ሌላ ቃልም መሰከረና፦ ከዚህ ጠማማ ትውልድ ዳኑ ብሎ መከራቸው።",
    "41": "ቃሉንም የተቀበሉ ተጠመቁ፥ በዚያም ቀን ሶስት ሺህ የሚያህል ነፍስ ተጨመሩ፤",
    "42": "በሃዋርያትም ትምህርትና በህብረት እንጀራውንም በመቁረስ በየፀሎቱም ይተጉ ነበር።",
    "43": "ነገር ግን በሰው ሁሉ ፍርሃት ሆነ፤ በሃዋርያትም እጅ ብዙ ድንቅና ምልክት ተደረገ።",
    "44": "ያመኑትም ሁሉ አብረው ነበሩ፤",
    "45": "ያላቸውንም ሁሉ አንድነት አደረጉ። መሬታቸውንና ጥሪታቸውንም እየሸጡ፥ ማንኛውም እንደሚፈልግ ለሁሉ ያካፍሉት ነበር።",
    "46": "በየቀኑም በአንድ ልብ ሆነው በመቅደስ እየተጉ በቤታቸውም እንጀራ እየቆረሱ፥ በደስታና በጥሩ ልብ ምግባቸውን ይመገቡ ነበር፤",
    "47": "እግዚአብሔርንም እያመሰገኑ በህዝብ ሁሉ ፊት ሞገስ ነበራቸው። ጌታም የሚድኑትን እለት እለት በእነርሱ ላይ ይጨምር ነበር።"
}