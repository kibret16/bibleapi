{
    "1": "እናንተ በእስራኤል ስም የተጠራችሁ ከይሁዳም ውሆች የወጣችሁ፥ በእግዚአብሔር ስም የምትምሉ፥ በእውነት ሳይሆን በፅድቅም ሳይሆን የእስራኤልን አምላክ የምትጠሩ፥",
    "2": "በቅድስት ከተማ ስም የተጠራችሁ፥ ስሙም የሰራዊት ጌታ እግዚአብሔር በሚባል በእስራኤል አምላክ የምትደገፉ፥ የያእቆብ ቤት ሆይ፥ ይህን ስሙ።",
    "3": "የቀድሞውን ነገር ከጥንት ተናግሬአለሁ፥ ከአፌም ወጥቶአል አሳይቼውማለሁ፤ ድንገት አድርጌዋለሁ ተፈፅሞማል።",
    "4": "አንተ እልከኛ፥ አንገትህም የብረት ጅማት፥ ግምባርህም ናስ እንደሆነ አውቄአለሁ፤",
    "5": "ስለዚህ፥ አንተ፦ ጣኦቴ ይህን አድርጎአል፥ የተቀረፀው ምስሌና ቀልጦ የተሰራው ምስሌ ይህን አዘዙኝ እንዳትል፥ አስቀድሜ ነግሬህ ነበር ሳይሆንም አሳይቼህ ነበር።",
    "6": "ሰምተሃል፤ ይህን ሁሉ ተመልከት፤ እናንተም የምትናገሩት አይደላችሁምን? የተሰወሩትን ያላወቅሃቸውንም አዲሶች ነገሮችን ከዚህ ጀምሬ አሳይቼሃለሁ።",
    "7": "እነርሱም አሁን እንጂ ከጥንት አልተፈጠሩም፤ አንተም፦ እነሆ፥ አውቄአቸዋለሁ እንዳትል ከዛሬ በፊት አልሰማሃቸውም።",
    "8": "አልሰማህም፥ አላወቅህም፥ ጆሮህ ከጥንት አልተከፈተችም፤ አንተ ፈፅሞ ወንጀለኛ እንደ ሆንህ ከማህፀንም ጀምረህ ተላላፊ ተብለህ እንደተጠራህ አውቄአለሁና።",
    "9": "ስለ ስሜ ቁጣዬን አዘገያለሁ፥ እንዳላጠፋህም ስለ ምስጋናዬ እታገሳለሁ።",
    "10": "እነሆ፥ አንጥሬሃለሁ ነገር ግን እንደ ብር አይደለም፤ በመከራም እቶን ፈትኜሃለሁ።",
    "11": "ስለ እኔ፥ ስለ ራሴ አደርገዋለሁ ስሜ ተነቅፎአልና፤ ክብሬንም ለሌላ አልሰጥም።",
    "12": "ያእቆብ ሆይ፥ የጠራሁህም እስራኤል ሆይ፥ ስማኝ፤ እኔ ነኝ፤ እኔ ፊተኛው ነኝ እኔም ኋለኛው ነኝ።",
    "13": "እጄም ምድርን መስርታለች ቀኜም ሰማያትን ዘርግታለች፤ በጠራኋቸው ጊዜ በአንድነት ይቆማሉ።",
    "14": "እናንተ ሁሉ፥ በአንድነት ተሰብስባችሁ ስሙ፤ ከእነርሱ ይህን የተናገረ ማን ነው? እግዚአብሔር የወደደው ፈቃዱን በባቢሎን ላይ ያደርጋል፥ ክንዱም በከለዳውያን ላይ ይሆናል።",
    "15": "እኔ ራሴ ተናግሬአለሁ፤ እኔ ጠርቼዋለሁ፤ አምጥቼዋለሁ፥ መንገዱም ትከናወንለታለች።",
    "16": "ወደ እኔ ቅረቡ ይህንም ስሙ፤ እኔ ከጥንት ጀምሬ በስውር አልተናገርሁም፤ ከሆነበት ዘመን ጀምሮ እኔ በዚያ ነበርሁ፥ አሁንም ጌታ እግዚአብሔርና መንፈሱ ልከውኛል።",
    "17": "ታዳጊህ፥ የእስራኤል ቅዱስ፥ እግዚአብሔር እንዲህ ይላል፦ እኔ የሚረባህን ነገር የማስተምርህ በምትሄድባትም መንገድ የምመራህ አምላክህ እግዚአብሔር ነኝ።",
    "18": "ትእዛዜን ብትሰማ ኖሮ፥ ሰላምህ እንደ ወንዝ ፅድቅህም እንደ ባህር ሞገድ በሆነ ነበር፤",
    "19": "ዘርህም እንደ አሸዋ የሆድህም ትውልድ እንደ ምድር ትቢያ በሆነ ነበር፥ ስሙም ከፊቴ ባልጠፋና ባልፈረሰ ነበር።",
    "20": "ከባቢሎን ውጡ ከከለዳውያንም ኮብልሉ፤ በእልልታ ድምፅ ተናገሩ ይህንም ንገሩ እስከ ምድርም ዳርቻ ድረስ አውሩና፦ እግዚአብሔር ባርያውን ያእቆብን ታድጎታል በሉ።",
    "21": "በምድረ በዳ በኩል በመራቸው ጊዜ አልተጠሙም፤ ውሃንም ከአለቱ ውስጥ አፈለቀላቸው፥ አለቱንም ሰነጠቀ ውሃውም ፈሰሰ።",
    "22": "ለክፉዎች ሰላም የላቸውም ይላል እግዚአብሔር፡፡"
}