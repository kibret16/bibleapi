{
    "1": "በዚያም ቀን ይህ ቅኔ በይሁዳ ምድር ይዘመራል፦ የፀናች ከተማ አለችን፤ ለቅጥርና ለምሽግ መድሃኒትን ያኖርባታል።",
    "2": "እውነትን የሚጠብቅ ፃድቅ ህዝብ ይገባ ዘንድ በሮችን ክፈቱ።",
    "3": "በአንተ ላይ ታምናለችና በአንተ ለምትደገፍ ነፍስ ፈፅመህ በሰላም ትጠብቃታለህ።",
    "4": "ጌታ እግዚአብሔር የዘላለም አምባ ነውና ለዘላለም በእግዚአብሔር ታመኑ።",
    "5": "በከፍታ የሚኖሩትን ሰዎች ዝቅ ያደርጋል፤ ከፍ ያለችውን ከተማ ያዋርዳል፥ እስከ መሬትም ድረስ ያዋርዳታል፥ እስከ አፈርም ድረስ ይጥላታል።",
    "6": "እግር፥ የድሃ እግርም የችግረኛም አረጋገጥ፥ ትረግጣታለች።",
    "7": "የፃድቃን መንገድ ቅን ናት፤ አንተ ቅን የሆንህ የፃድቃንን መንገድ ታቃናለህ።",
    "8": "አቤቱ፥ በፍርድህ መንገድ ተስፋ አድርገንሃል፥ ስምህም መታሰቢያህም የነፍሳችን ምኞት ነው።",
    "9": "ፍርድህን በምድር ባደረግህ ጊዜ በአለም የሚኖሩ ፅድቅን ይማራሉና ነፍሴ በሌሊት ትናፍቅሃለች፥ መንፈሴም በውስጤ ወደ አንተ ትገሰግሳለች።",
    "10": "ለሃጢአተኛ ሞገስ ቢደረግለት ፅድቅን አይማርም፤ በቅኖች ምድር ክፉን ነገር ያደርጋል፥ የእግዚአብሔርንም ግርማ አያይም።",
    "11": "አቤቱ፥ እጅህ ከፍ ከፍ አለች አላዩምም፤ ነገር ግን በህዝብህ ላይ ያለህን ቅንአት አይተው ያፍራሉ፤ እሳትም ጠላቶችህን ትበላለች።",
    "12": "አቤቱ፥ ስራችንን ሁሉ ሰርተህልናልና ሰላምን ትሰጠናለህ።",
    "13": "አቤቱ አምላካችን ሆይ፥ ከአንተ በቀር ሌሎች ጌቶች ገዝተውናል፤ ነገር ግን በአንተ ብቻ ስምህን እናስባለን።",
    "14": "እነርሱ ሞተዋል፥ በህይወት አይኖሩም፤ ጠፍተዋል፥ አይነሱም፤ ስለዚህ አንተ ጎብኝተሃቸዋል አጥፍተሃቸውማል፥ መታሰቢያቸውንም ሁሉ ምንምን አድርገሃል።",
    "15": "ህዝብን አበዛህ፥ አቤቱ፥ ህዝብን አበዛህ፤ አንተም ተከበርህ፥ የአገሪቱንም ዳርቻ ሁሉ አሰፋህ።",
    "16": "አቤቱ፥ በመከራ ጊዜ ፈለጉህ፥ በገሰፅሃቸውም ጊዜ ልመናቸውን ወደ አንተ አፈሰሱ።",
    "17": "የፀነሰች ሴት ለመውለድ ስትቀርብ እንደምትጨነቅና በምጥ እንደምትጮህ፥ አቤቱ፥ እንዲሁ በፊትህ ሆነናል።",
    "18": "እኛ ፀንሰናል ምጥም ይዞናል፥ ነፋስንም እንደምንወልድ ሆነናል፤ በምድርም ደህንነት አላደረግነም፤ በአለምም የሚኖሩ ይወድቃሉ።",
    "19": "ሙታንህ ህያዋን ይሆናሉ፥ ሬሳዎችም ይነሳሉ። በምድር የምትኖሩ ሆይ፥ ጠልህ የብርሃን ጠል ነውና፥ ምድርም ሙታንን ታወጣለችና ንቁ ዘምሩም።",
    "20": "ህዝቤ ሆይ፥ ና ወደ ቤትህም ግባ፥ ደጅህን በኋላህ ዝጋ፤ ቁጣ እስኪያልፍ ድረስ ጥቂት ጊዜ ተሸሸግ።",
    "21": "በምድር በሚኖሩት ላይ በበደላቸው ምክንያት ቁጣውን ያመጣባቸው ዘንድ፥ እነሆ፥ እግዚአብሔር ከስፍራው ይወጣል፤ ምድርም ደምዋን ትገልጣለች፥ ሙታኖችዋንም ከእንግዲህ ወዲህ አትከድንም።"
}