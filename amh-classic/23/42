{
    "1": "እነሆ ደግፌ የያዝሁት ባርያዬ፤ ነፍሴ ደስ የተሰኘችበት ምርጤ፤ በእርሱ ላይ መንፈሴን አድርጌአለሁ፥ እርሱም ለአህዛብ ፍርድን ያወጣል።",
    "2": "አይጮህም ቃሉንም አያነሳም፥ ድምፁንም በሜዳ አያሰማም።",
    "3": "የተቀጠቀጠን ሸምበቆ አይሰብርም፥ የሚጤስንም ክር አያጠፋም፤ በእውነት ፍርድን ያወጣል።",
    "4": "በምድርም ፍርድን እስኪያደርግ ድረስ ይበራል እንጂ አይጠፋም፤ አህዛብም በስሙ ይታመናሉ።",
    "5": "ሰማያትን የፈጠረ የዘረጋቸውም፥ ምድርንና በውስጥዋ ያለውን ያፀና፥ በእርስዋ ላይ ለሚኖሩ ህዝብ እስትንፋስን፥ ለሚሄዱባትም መንፈስን የሚሰጥ አምላክ እግዚአብሔር እንዲህ ይላል፦",
    "6-7": "እኔ እግዚአብሔር በፅድቅ ጠርቼሃለሁ፥ እጅህንም እይዛለሁ እጠብቅህማለሁ፥ የእውሩንም አይን ትከፍት ዘንድ የተጋዘውንም ከግዞት ቤት በጨለማም የተቀመጡትን ከወህኒ ቤት ታወጣ ዘንድ ለህዝብ ቃል ኪዳን ለአህዛብም ብርሃን አድርጌ እሰጥሃለሁ።",
    "8": "እኔ እግዚአብሔር ነኝ ስሜ ይህ ነው፤ ክብሬን ለሌላ፥ ምስጋናዬንም ለተቀረፁ ምስሎች አልሰጥም።",
    "9": "እነሆ፥ የቀድሞው ነገር ተፈፀመ፥ አዲስ ነገርንም እናገራለሁ፤ አስቀድሞም ሳይበቅል እርሱን አስታውቃችኋለሁ።",
    "10": "ወደ ባህር የምትወርዱ በእርስዋም ውስጥ ያላችሁ ሁሉ፥ ደሴቶችና በእነርሱም ላይ የምትኖሩ ሆይ፥ ለእግዚአብሔር አዲስ መዝሙር፥ ከምድርም ዳርቻ ምስጋናውን ዘምሩ።",
    "11": "ምድረ በዳውና ከተሞቹ የቄዳርም ሰዎች የሚቀመጡባቸው መንደሮች ድምፃቸውን ያንሱ፤ በሴላ የሚኖሩ እልል ይበሉ፥ በተራሮችም ራስ ላይ ሆነው ይጩሁ።",
    "12": "ለእግዚአብሔር ክብርን ይስጡ፥ ምስጋናውንም በደሴቶች ይናገሩ።",
    "13": "እግዚአብሔር እንደ ሃያል ይወጣል እንደ ሰልፈኛም ቅንአትን ያስነሳል፤ ይጮሃል ድምፁንም ያሰማል በጠላቶቹም ላይ ይበረታል።",
    "14": "ከድሮ ዘመን ጀምሮ ዝም ብያለሁ፥ ዝም ብዬም ታግሻለሁ፤ አሁን ምጥ እንደ ያዛት ሴት እጮሃለሁ፤ አጠፋለሁ በአንድነትም እጨርሳለሁ።",
    "15": "ተራሮችንና ኮረብቶችን አፈርሳለሁ፥ ቡቃያዎቻቸውንም ሁሉ አደርቃለሁ፤ ወንዞችንም ደሴቶች አደርጋለሁ፥ ኩሬዎችንም አደርቃለሁ።",
    "16": "እውሮችንም በማያውቋት መንገድ አመጣቸዋለሁ፥ በማያውቋትም ጎዳና እመራቸዋለሁ፤ በፊታቸውም ጨለማውን ብርሃን አደርጋለሁ፥ ጠማማውንም አቀናለሁ። ይህን አደርግላቸዋለሁ፥ አልተዋቸውምም።",
    "17": "በተቀረፁትም ምስሎች የሚታመኑ፥ ቀልጠው የተሰሩትንም ምስሎች፦ አምላኮቻችን ናችሁ የሚሉ ወደ ኋላቸው ይመለሳሉ ፈፅመውም ያፍራሉ።",
    "18": "እናንተ ደንቆሮች፥ ስሙ፤ እናንተም እውሮች፥ ታዩ ዘንድ ተመልከቱ።",
    "19": "ከባርያዬ በቀር እውር ማን ነው? እንደምልከው መልእክተኛዬስ በቀር ደንቆሮ የሆነ ማን ነው? እንደ ፍፁሙ ወይስ እንደ እግዚአብሔር ባርያ እውር የሆነ ማን ነው?",
    "20": "ብዙ ነገርን ታያላችሁ ነገር ግን አትጠባበቁትም፤ ጆሮአችሁም ተከፍተዋል፥ ነገር ግን አትሰሙም።",
    "21": "እግዚአብሔር ስለ ፅድቁ ህጉን ታላቅ ያደርግና ያከብር ዘንድ ወደደ።",
    "22": "ይህ ግን የተበዘበዘና የተዘረፈ ህዝብ ነው፤ ሁላቸው በዋሻ ውስጥ ተጠምደዋል በግዞት ቤትም ተሸሽገዋል፤ ብዝበዛ ሆነዋል የሚያድንም የለም፥ ምርኮም ሆነዋል፥ ማንም፦ መልሱ አይልም።",
    "23": "ከመካከላችሁ ይህን የሚያደምጥ፥ ለሚመጣውም ጊዜ የሚያደምጥና የሚሰማ ማን ነው?",
    "24": "ያእቆብን ለማረኩ እስራኤልንም ለበዘበዙ ሰዎች የሰጠ ማን ነው? እኛ የበደልነው፥ እነርሱም በመንገዱ ይሄዱ ዘንድ ያልወደዱት ለህጉም ያልታዘዙለት እግዚአብሔር እርሱ አይደለምን?",
    "25": "ስለዚህ የቁጣውን መአትና የሰልፉን ፅናት አፈሰሰበት፤ በዙሪያም አነደደው እርሱ ግን አላወቀም፥ አቃጠለውም እርሱ ግን ልብ አላደረገም።"
}