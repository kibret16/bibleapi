{
    "1": "ዳዊት ለሰፈረባት ከተማ ለአርኤል ወዮላት! አመት በአመት ላይ ጨምሩ፥ በአላትም ይመለሱ።",
    "2": "አርኤልንም አስጨንቃለሁ፥ ልቅሶና ዋይታም ይሆንባታል፤ እንደ አርኤልም ትሆንልኛለች።",
    "3": "በዙሪያሽም እሰፍራለሁ፥ በቅጥርም ከብቤ አስጨንቅሻለሁ፥ አምባም በላይሽ አቆማለሁ።",
    "4": "ትዋረጂማለሽ፥ በመሬትም ላይ ሆነሽ ትናገሪያለሽ፥ ቃልሽም ዝቅ ብሎ ከአፈር ይወጣል፤ ድምፅሽም ከመሬት እንደሚወጣ እንደ መናፍስት ጠሪ ድምፅ ይሆናል፥ ቃልሽም ከአፈር ወጥቶ ይጮሃል።",
    "5": "ነገር ግን የጠላቶችሽ ብዛት እንደ ደቀቀ ትቢያ፥ የጨካኞችም ብዛት እንደሚያልፍ ገለባ ይሆናል።",
    "6": "ድንገትም ፈጥኖ የሰራዊት ጌታ እግዚአብሔር በነጎድጓድ፥ በምድርም መናወጥ፥ በታላቅም ድምፅ፥ በአውሎ ነፋስም፥ በወጨፎም፥ በምትበላም በእሳት ነበልባል ይጎበኛታል።",
    "7": "በአርኤልም ላይ የሚዋጉ፥ እርስዋንና ምሽግዋንም የሚወጉ የሚያስጨንቋትም፥ የአህዛብ ሁሉ ብዛት እንደ ህልምና እንደ ሌሊት ራእይ ይሆናል።",
    "8": "ተርቦም እንደሚያልም ሰው ይሆናል፤ በህልሙም፥ እነሆ፥ ይበላል፥ ነገር ግን ይነቃል ሰውነቱም ባዶ ነው፤ ተጠምቶም እንደሚያልም ሰው ይሆናል፤ በህልሙም፥ እነሆ፥ ይጠጣል፥ ነገር ግን ይነቃል፥ እነሆም፥ ይዝላል ሰውነቱም አምሮት አለው፤ እንዲሁ የፅዮንን ተራራ የሚወጉ የአህዛብ ሁሉ ብዛት ይሆናል።",
    "9": "ተደነቁ ደንግጡም፤ ተጨፈኑም እውሮችም ሁኑ፤ በወይን ጠጅ አይሁን እንጂ ሰከሩ፤ በሚያሰክር መጠጥ አይሁን እንጂ ተንገደገዱ።",
    "10": "እግዚአብሔር የእንቅልፍ መንፈስ አፍስሶባችኋል አይኖቻችሁን ነቢያትንም ጨፍኖባችኋል ራሶቻችሁን ባለ ራእዮችን ሸፍኖባችኋል።",
    "11": "ራእዩም ሁሉ እንደ ታተመ መፅሃፍ ቃል ሆኖባችኋል፤ ማንበብንም ለሚያውቅ፦ ይህን አንብብ ብለው በሰጡት ጊዜ እርሱ፦ ታትሞአልና አልችልም ይላቸዋል፤",
    "12": "ደግሞም መፅሃፉን ማንበብን ለማያውቅ፦ ይህን አንብብ ብለው በሰጡት ጊዜ እርሱ፦ ማንበብ አላውቅም ይላቸዋል።",
    "13": "ጌታም፦ ይህ ህዝብ በአፉ ወደ እኔ ይቀርባልና፥ በከንፈሮቹም ያከብረኛልና፥ ልቡ ግን ከእኔ የራቀ ነውና፥ በሰዎች ስርአትና ትምህርት ብቻ ይፈራኛልና",
    "14": "ስለዚህ፥ እነሆ፥ ድንቅ ነገርን በዚህ ህዝብ መካከል፥ ድንቅ ነገርን ተአምራትንም፥ እንደ ገና አደርጋለሁ፤ የጥበበኞችም ጥበብ ትጠፋለች፥ የአስተዋዮችም ማስተዋል ትሰወራለች።",
    "15": "ምክራቸውን ጥልቅ አድርገው ከእግዚአብሔር ለሚሰውሩ፥ ስራቸውንም በጨለማ ውስጥ አድርገው፦ ማን ያየናል? ወይስ ማን ያውቀናል? ለሚሉ ወዮላቸው!",
    "16": "ይህ የእናንተ ጠማምነት ነው፤ እንደ ሸክላ ሰሪ ጭቃ የምትቆጠሩ አይደላችሁምን? በውኑ ስራ ሰሪውን፦ አልሰራኸኝም ይለዋልን? ወይስ የተደረገው አድራጊውን፦ አታስተውልም ይለዋልን?",
    "17": "ሊባኖስ እንደ ፍሬያማ እርሻ ሊለወጥ ፍሬያማውም እርሻ እንደ ዱር ሊቆጠር ጥቂት ዘመን የቀረ አይደለምን?",
    "18": "በዚያም ቀን ደንቆሮች የመፅሃፍን ቃል ይሰማሉ፥ የእውሮችም አይኖች ከጭጋግና ከጨለማ ተለይተው ያያሉ።",
    "19": "የዋሃን ደስታቸውን በእግዚአብሔር ያበዛሉ፥ በሰዎች መካከል ያሉ ችግረኞችም ሃሴትን በእስራኤል ቅዱስ ያደርጋሉ።",
    "20": "ጨካኙ ሰው አልቆአልና፥ ፌዘኛውም ጠፍቶአልና፥ ለሃጢአትም የደፈጡ ሁሉ ይቆረጣሉና፤",
    "21": "እነዚህም ሰውን በነገር በደለኛ የሚያደርጉ፥ በበርም ለሚገስፀው አሽክላ የሚያኖሩ፥ ፃድቁንም በከንቱ ነገር የሚያስቱ ናቸው።",
    "22": "ስለዚህ አብርሃምን የተቤዠ እግዚአብሔር ስለ ያእቆብ ቤት እንዲህ ይላል፦ ያእቆብ አሁን አያፍርም፥ ፊቱም አሁን አይለወጥም።",
    "23": "ነገር ግን የእጄን ስራ ልጆቹን በመካከሉ ባያቸው ጊዜ ስሜን ይቀድሳሉ፤ የያእቆብንም ቅዱስ ይቀድሳሉ፥ የእስራኤልንም አምላክ ይፈራሉ።",
    "24": "በመንፈስም የሳቱ ማስተዋልን ያውቃሉ፥ የሚያጉረመርሙም ትምህርትን ይቀበላሉ።"
}