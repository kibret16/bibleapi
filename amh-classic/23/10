{
    "1-2": "መበለቶችም ቅሚያቸው እንዲሆኑ፥ ድሃ አደጎችንም ብዝበዛቸው እንዲያደርጉ፥ የድሃውን ፍርድ ያጣምሙ ዘንድ፥ የችግረኛውንም ህዝቤን ፍርድ ያጎድሉ ዘንድ የግፍን ትእዛዛት ለሚያዝዙ፥ ክፉንም ፅህፈት ለሚፅፉ ወዮላቸው!",
    "3": "በተጎበኛችሁበት ቀን፥ መከራም ከሩቅ በሚመጣበት ዘመን ምን ታደርጉ ይሆን? ለረድኤትስ ወደ ማን ትሸሻላችሁ? ክብራችሁንስ ወዴት ትተዉታላችሁ?",
    "4": "ከእስረኞች በታች ይጎነበሳሉ፥ ከተገደሉትም በታች ይወድቃሉ። በዚህም ሁሉ እንኳ ቁጣው አልተመለሰችም፥ ነገር ግን እጁ ገና ተዘርግታ ትኖራለች።",
    "5": "ለቁጣዬ በትር ለሆነ፥ የመአቴም ጨንገር በእጁ ላለ ለአሶር ወዮለት!",
    "6": "እርሱንም በዝንጉ ህዝብ ላይ እልካለሁ፥ ምርኮውንና ብዝበዛውንም ይወስድ ዘንድ እንደ አደባባይም ጭቃ የተረገጡ ያደርጋቸው ዘንድ በምቆጣቸው ሰዎች ላይ አዝዘዋለሁ።",
    "7": "እርሱ እንዲሁ አያስብም፥ በልቡም እንዲህ አይመስለውም፤ ነገር ግን ማጥፋት፥ ጥቂት ያይደሉትንም አህዛብን መቁረጥ በልቡ አለ።",
    "8": "እንዲህ ይላል፦ መሳፍንቴ ሁሉ ነገስታት አይደሉምን? ካልኖ እንደ ከርከሚሽ አይደለችምን?",
    "9": "ሃማትስ እንደ አርፋድ አይደለችምን? ሰማርያስ እንደ ደማስቆ አይደለችምን?",
    "10": "የተቀረፁ ምስሎቻቸው ከኢየሩሳሌምና ከሰማርያ ምስሎች የበለጡትን የጣኦቶችን መንግስታት እጄ እንዳገኘች፥",
    "11": "በሰማርያና በጣኦቶችዋም እንዳደረግሁ፥ እንዲሁስ በኢየሩሳሌምና በጣኦቶችዋ አላደርግምን?",
    "12": "ስለዚህ እንዲህ ይሆናል፤ ጌታ ስራውን ሁሉ በፅዮን ተራራና በኢየሩሳሌም ላይ በፈፀመ ጊዜ የአሶርን ንጉስ የኩሩ ልብ ፍሬን የአይኑንም ከፍታ ትምክህት ይጎበኛል።",
    "13": "እርሱ እንዲህ ብሎአልና፦ አስተዋይ ነኝና በእጄ ሃይልና በጥበቤ አደረግሁት፤ የአህዛብን ድንበሮች አራቅሁ፥ ሃብታቸውንም ዘረፍሁ፥ እንደ ጀግናም ሆኜ በምድር የተቀመጡትን አዋረድሁ፤",
    "14": "እጄም የአህዛብን ሃይል እንደ ወፍ ቤት አገኘች፤ የተተወም እንቁላል እንደሚሰበሰብ እንዲሁ እኔ ምድርን ሁሉ ሰበሰብሁ፤ ክንፉን የሚያራግብ አፉንም የሚከፍት የሚጮህም የለም።",
    "15": "በውኑ መጥረቢያ በሚቆርጥበት ሰው ላይ ይመካልን? ወይስ መጋዝ በሚስበው ላይ ይጓደዳልን? ይህስ፥ በትር የሚያነሳውን እንደ መነቅነቅ ዘንግም እንጨት ያይደለውን እንደ ማንሳት ያህል ነው።",
    "16": "ስለዚህም የሰራዊት ጌታ እግዚአብሔር በወፍራሞች ላይ ክሳትን ይልካል፤ ከክብሩም በታች ቃጠሎው እንደ እሳት መቃጠል ይነድዳል።",
    "17": "የእስራኤልም ብርሃን እንደ እሳት ቅዱስም እንደ ነበልባል ይሆናል፤ እሾሁንና ኩርንችቱን በአንድ ቀን ያቃጥላል ይበላውማል።",
    "18": "ከነፍስም እስከ ስጋ ድረስ የዱሩንና የሚያፈራውን እርሻ ክብር ይበላል፤ ይህም የታመመ ሰው እንደሚሰለስል ይሆናል።",
    "19": "የቀሩትም የዱር ዛፎች በቁጥር ጥቂት ይሆናሉ፥ ታናሽ ብላቴናም ይፅፋቸው ዘንድ ይችላል።",
    "20": "በዚያም ቀን እንዲህ ይሆናል፤ የእስራኤል ቅሬታ ከያእቆብም ቤት የዳኑት ከእንግዲህ ወዲህ በመቱአቸው ላይ አይደገፉም፤ ነገር ግን በእስራኤል ቅዱስ በእግዚአብሔር ላይ በእውነት ይደገፋሉ፡፡",
    "21": "የያእቆብም ቅሬታ ወደ ሃያል አምላክ ይመለሳሉ።",
    "22": "እስራኤል ሆይ፥ የህዝብህ ቁጥር እንደ ባህር አሸዋ ቢሆን ቅሬታው ይመለሳል። ፅድቅ የተትረፈረፈበትም ጥፋት ተወስኖአል።",
    "23": "የሰራዊት ጌታ እግዚአብሔርም ያለቀ የተቆረጠ ነገርን በምድር ሁሉ መካከል ይፈፅማል።",
    "24": "ስለዚህ የሰራዊት ጌታ እግዚአብሔር እንዲህ ይላል፦ በፅዮን የምትኖር ህዝቤ ሆይ፥ አሶር በበትር ቢመታህ፥ ግብፅም እንዳደረገ ዘንጉን ቢያነሳብህ አትፍራው።",
    "25": "ቁጣዬ እስኪፈፀም መአቴም እስኪያጠፋቸው ድረስ ጥቂት ጊዜ ቀርቶአልና።",
    "26": "የሰራዊት ጌታ እግዚአብሔርም ምድያምን በሄሬብ አለት በኩል እንደ መታው ጅራፍ ያነሳበታል፤ በትሩም በባህር ላይ ይሆናል፥ በግብፅም እንዳደረገ ያነሳዋል።",
    "27": "በዚያም ቀን ሸክሙ ከጫንቃህ ቀንበሩም ከአንገትህ ላይ ይወርዳል፤ ቀንበሩም ከውፍረት የተነሳ ይሰበራል።",
    "28": "ወደ አንጋይ መጥቶአል፤ በመጌዶን በኩል አልፎአል፤ በማክማስ ውስጥ እቃውን አኑሮአል፤",
    "29": "በመተላለፊያ አልፎአል፤ በጌባ ማደሪያው ነው፤ ራማ ደንግጣለች፤ የሳኦል ጊብአ ኮብልላለች።",
    "30": "አንቺ የጋሊም ልጅ ሆይ፥ በታላቅ ድምፅሽ ጩኺ፤ ላይሳ ሆይ፥ አድምጪ፤ አናቶት ሆይ፥ መልሽላት።",
    "31": "መደቤና ሸሽታለች፤ በግቤርም የሚኖሩ ቤተ ሰቦቻቸውን አሽሽተዋል።",
    "32": "ዛሬ በኖብ ይቆማል፤ በፅዮን ሴት ልጅ ተራራ በኢየሩሳሌም ኮረብታ ላይ እጁን ያንቀሳቅሳል።",
    "33": "እነሆ፥ የሰራዊት ጌታ እግዚአብሔር ቅርንጫፎቹን በሚያስፈራ ሃይል ይቆርጣል፤ በቁመት የረዘሙትም ይቆረጣሉ፥ ከፍ ያሉትም ይዋረዳሉ።",
    "34": "ጭፍቅ የሆነውንም ዱር በብረት ይቆርጣል፥ ሊባኖስም በሃያሉ እጅ ይወድቃል።"
}