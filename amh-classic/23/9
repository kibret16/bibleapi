{
    "1": "ነገር ግን ተጨንቃ ለነበረች ጨለማ አይሆንም። በመጀመሪያው ዘመን የዛብሎንንና የንፍታሌምን ምድር አቃለለ፤ በኋለኛው ዘመን ግን በዮርዳኖስ ማዶ በባህር መንገድ ያለውን የአህዛብን ገሊላ ያከብራል።",
    "2": "በጨለማ የሄደ ህዝብ ብርሃን አየ፤ በሞት ጥላ አገርም ለኖሩ ብርሃን ወጣላቸው።",
    "3": "ህዝብን አብዝተሃል፥ ደስታንም ጨምረህላቸዋል፤ በመከር ደስ እንደሚላቸው፥ ሰዎችም ምርኮን ሲካፈሉ ደስ እንደሚላቸው በፊትህ ደስ ይላቸዋል።",
    "4": "በምድያም ጊዜ እንደ ሆነ የሸክሙን ቀንበር የጫንቃውንም በትር የአስጨናቂውንም ዘንግ ሰብረሃል።",
    "5": "የሚረግጡ የሰልፈኞች ጫማ ሁሉ፥ በደምም የተለወሰ ልብስ ለቃጠሎ ይሆናል፥ እንደ እሳት ማቃጠያም ሆኖ ይቃጠላል።",
    "6": "ህፃን ተወልዶልናልና፥ ወንድ ልጅም ተሰጥቶናልና፤ አለቅነትም በጫንቃው ላይ ይሆናል፤ ስሙም ድንቅ መካር፥ ሃያል አምላክ፥ የዘላለም አባት፥ የሰላም አለቃ ተብሎ ይጠራል።",
    "7": "ከዛሬ ጀምሮ እስከ ዘላለም ድረስ በፍርድና በፅድቅ ያፀናውና ይደግፈው ዘንድ በዳዊት ዙፋንና በመንግስቱ ላይ አለቅነቱ ይበዛል፥ ለሰላሙም ፍፃሜ የለውም። የእግዚአብሔር ቅንአት ይህን ያደርጋል።",
    "8": "ጌታ በያእቆብ ላይ ቃልን ሰደደ፥ በእስራኤልም ላይ ወደቀ።",
    "9-10": "በትእቢትና በልብ ኩራት፦ ጡቡ ወድቆአል፥ ነገር ግን በተወቀረ ድንጋይ እንሰራለን፤ የሾላ ዛፎች ተቆርጠዋል፥ ነገር ግን ዝግባን እንተካባቸዋለን የሚሉ በኤፍሬምና በሰማርያ የሚኖሩ ህዝብ ሁሉ ያውቃሉ።",
    "11": "ስለዚህ እግዚአብሔር በፅዮን ተራራ ላይ ተቋቋሚ ያስነሳበታል፥",
    "12": "ጠላቶቹን ሶርያውያንንም ከምስራቅ፥ ፍልስጥኤማውያንንም ከምእራብ ያንቀሳቅስበታል፤ እስራኤልንም በተከፈተ አፍ ይበሉታል። በዚህም ሁሉ እንኳ ቁጣው አልተመለሰችም፥ ነገር ግን እጁ ገና ተዘርግታ ትኖራለች።",
    "13": "ህዝቡ ግን ወደ ቀሰፋቸው አልተመለሱም፥ የሰራዊትንም ጌታ እግዚአብሔርን አልፈለጉም።",
    "14": "ስለዚህ እግዚአብሔር ራስና ጅራትን፥ የሰሌኑን ቅርንጫፍና እንግጫውን በአንድ ቀን ከእስራኤል ይቆርጣል።",
    "15": "ሽማግሌውና ከበርቴው እርሱ ራስ ነው፤ በሃሰትም የሚያስተምር ነቢይ እርሱ ጅራት ነው።",
    "16": "ይህን ህዝብ የሚመሩ ያስቱአቸዋል፤ ተመሪዎቹም ይጠፋሉ።",
    "17": "ሰው ሁሉ ዝንጉና ክፉ ሰሪ ነውና፥ አፍም ሁሉ ስንፍናን ይናገራልና ስለዚህ ጌታ በጉልማሶቻቸው ደስ አይለውም፥ ለድሃ አደጎቻቸውና ለመበለቶቻቸውም አይራራም። በዚህም ሁሉ እንኳ ቁጣው አልተመለሰችም፥ ነገር ግን እጁ ገና ተዘርግታ ትኖራለች።",
    "18": "ክፋት እንደ እሳት ይቃጠላል፤ ኩርንችቱንና እሾሁን ይበላል፤ ጭፍቅ የሆነውንም ዱር ያቃጥላል፥ ጢሱም ተትጎልጉሎ እንደ አምድ ይወጣል።",
    "19": "በሰራዊት ጌታ በእግዚአብሔር ቁጣ ምድር ተቃጥላለች፤ ህዝቡም እሳት እንደሚበላው እንጨት ሆኖአል፤ ሰውም ለወንድሙ አይራራም።",
    "20": "ሰው በቀኙ በኩል ይነቅላል ይራብማል፤ በግራም በኩል ይበላል አይጠግብምም፤ እያንዳንዱም የክንዱን ስጋ ይበላል፤",
    "21": "ምናሴ ኤፍሬምን ኤፍሬምም ምናሴን ይበላል፤ እነርሱ በአንድነት የይሁዳ ጠላቶች ይሆናሉ። በዚህም ሁሉ እንኳ ቁጣው አልተመለሰችም፥ ነገር ግን እጁ ገና ተዘርግታ ትኖራለች።"
}