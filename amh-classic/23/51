{
    "1": "እናንተ ፅድቅን የምትከተሉ እግዚአብሔርንም የምትሹ፥ ስሙኝ፤ ከእርሱ የተቆረጣችሁበትን ድንጋይ ከእርሱም የተቆፈራችሁበትን ጉድጓድ ተመልከቱ።",
    "2": "ወደ አባታችሁ ወደ አብርሃም፥ ወደ ወለደቻችሁም ወደ ሳራ ተመልከቱ፤ አንድ ብቻውን በሆነ ጊዜ ጠራሁት፥ ባረክሁትም አበዛሁትም።",
    "3": "እግዚአብሔርም ፅዮንን ያፅናናል፤ በእርስዋም ባድማ የሆነውን ሁሉ ያፅናናል፥ ምድረ በዳዋንም እንደ ኤደን በረሃዋንም እንደ እግዚአብሔር ገነት ያደርጋል፤ ደስታና ተድላ ምስጋናና የዝማሬ ድምፅ ይገኝበታል።",
    "4": "ወገኔ ሆይ፥ አድምጠኝ፤ ህዝቤ ሆይ፥ ስማኝ፤ ህግ ከእኔ ይወጣልና ፍርዴም ለአህዛብ ብርሃን ይሆናልና።",
    "5": "ፅድቄ ፈጥኖ ቀርቦአል፥ ማዳኔም ወጥቶአል፥ ክንዴም በአህዛብ ላይ ይፈርዳል፤ ደሴቶች እኔን በመተማመን ይጠባበቃሉ፥ በክንዴም ይታመናሉ።",
    "6": "አይናችሁን ወደ ሰማይ አንሱ፥ ወደ ታችም ወደ ምድር ተመልከቱ፤ ሰማያት እንደ ጢስ በንነው ይጠፋሉ፥ ምድርም እንደ ልብስ ታረጃለች፥ የሚኖሩባትም እንዲሁ ይሞታሉ፤ ማዳኔ ግን ለዘላለም ይሆናል፥ ፅድቄም አይፈርስም።",
    "7": "ፅድቅን የምታውቁ ህጌም በልባችሁ ያለ ህዝብ ሆይ፥ ስሙኝ፤ የሰውን ተግዳሮት አትፍሩ፥ በስድባቸውም አትደንግጡ።",
    "8": "እንደ ልብስም ብል ይበላቸዋል፥ እንደ በግ ጠጉርም ትል ይበላቸዋል፤ ፅድቄ ግን ለዘላለም ማዳኔም ለትውልድ ሁሉ ይሆናል።",
    "9": "የእግዚአብሔር ክንድ ሆይ፥ ተነስ፥ ተነስ፥ ሃይልንም ልበስ በቀድሞው ወራትና በጥንቱ ዘመን በነበረው ትውልድ እንደ ሆነው ተነስ። ረአብን የቆራረጥህ ዘንዶውንም የወጋህ አንተ አይደለህምን?",
    "10": "ባህሩንና የታላቁን ጥልቅ ውሃ ያደረቅኸው፥ የዳኑትም ይሻገሩ ዘንድ ጠሊቁን ባህር መንገድ ያደረግህ አንተ አይደለህምን?",
    "11": "እግዚአብሔርም የተቤዣቸው ይመለሳሉ ወደ ፅዮንም ይመጣሉ፤ የዘላለምም ደስታ በራሳቸው ላይ ይሆናል፤ ደስታንና ተድላን ያገኛሉ፥ ህዘንና ልቅሶም ይሸሻል።",
    "12": "የማፅናናችሁ እኔ ነኝ፥ እኔ ነኝ፤ የሚሞተውን ሰው እንደ ሳርም የሚጠወልገውን የሰው ልጅ ትፈራ ዘንድ አንተ ማን ነህ?",
    "13": "ሰማያትንም የዘረጋው ምድርንም የመሰረተውን ፈጣሪህን እግዚአብሔርን ረስተሃል፤ ያጠፋ ዘንድ ባዘጋጀ ጊዜ ከአስጨናቂው ቁጣ የተነሳ ሁልጊዜ ቀኑን ሁሉ ፈርተሃል፤ የአስጨናቂው ቁጣ የት አለ?",
    "14": "ምርኮኛ ፈጥኖ ይፈታል፤ አይሞትም ወደ ጉድጓድም አይወርድም፥ እንጀራም አይጎድልበትም።",
    "15": "ሞገዱም እንዲተምም ባህርን የማናውጥ አምላክህ እግዚአብሔር እኔ ነኝ፥ ስሜም የሰራዊት ጌታ እግዚአብሔር ነው።",
    "16": "ሰማያትን እዘረጋ ዘንድ ምድርንም እመሰርት ዘንድ፥ ፅዮንንም፦ አንቺ ህዝቤ ነሽ እል ዘንድ ቃሌን በአፍህ አድርጌአለሁ፥ በእጄም ጥላ ጋርጄሃለሁ።",
    "17": "ከእግዚአብሔር እጅ የቁጣውን ፅዋ የጠጣሽ ኢየሩሳሌም ሆይ፥ ንቂ፥ ንቂ፥ ቁሚ፤ የሚያንገደግድን ዋንጫ ጠጥተሻል ጨልጠሽውማል።",
    "18": "ከወለደቻቸው ልጆች ሁሉ የሚመራት የለም፥ ካሳደገቻቸውም ልጆች ሁሉ እጅዋን የሚይዝ የለም።",
    "19": "እነዚህ ሁለት ነገሮች ሆነውብሻል፥ ማንስ ያስተዛዝንሻል? መፈታትና ጥፋት ራብና ሰይፍ ናቸው፤ እንዴትስ አድርጌ አፅናናሻለሁ?",
    "20": "ልጆችሽ ዝለዋል፤ በወጥመድ እንደተያዘ ሚዳቋ በአደባባይ ሁሉ ራስ ላይ ተኝተዋል፤ በእግዚአብሔር ቁጣና በአምላክሽ ተግሳፅ ተሞልተዋል።",
    "21": "ስለዚህም ያለ ወይን ጠጅ የሰከርሽ አንቺ ችግረኛ፥ ይህን ስሚ፤",
    "22": "ስለ ወገኑ የሚምዋገት አምላክሽ ጌታሽ እግዚአብሔር እንዲህ ይላል፦ እነሆ፥ የሚያንገደግድን ፅዋ የቁጣዬንም ዋንጫ ከእጅሽ ወስጃለሁ፤ ደግመሽም ከእንግዲህ ወዲህ አትጠጪውም።",
    "23": "ነፍስሽንም፦ እንሻገር ዘንድ ዝቅ በዪ በሚሉአት በአስጨናቂዎችሽ እጅ አኖረዋለሁ፤ ጀርባሽንም ለሚሻገሩት እንደ መሬትና እንደ መንገድ አደረግሽላቸው።"
}