{
    "1": "እግዚአብሔር ለቀባሁት፥ አህዛብንም በፊቱ አስገዛ ዘንድ የነገስታትንም ወገብ እፈታ ዘንድ፥ በሮቹም እንዳይዘጉ መዝጊያዎቹን በፊቱ እከፍት ዘንድ፥ ቀኝ እጁን ለያዝሁት ለቂሮስ እንዲህ ይላል፦",
    "2": "በፊትህ እሄዳለሁ ተራሮችንም ትክክል አደርጋለሁ፥ የናሱንም ደጆች እሰብራለሁ የብረቱንም መወርወሪያዎች እቆርጣለሁ፤",
    "3": "በስምህም የምጠራህ የእስራኤል አምላክ እግዚአብሔር እኔ እንደ ሆንሁ ታውቅ ዘንድ በጨለማ የነበረችውን መዝገብ በስውርም የተደበቀችውን ሃብት እሰጥሃለሁ።",
    "4": "ስለ ባርያዬ ስለ ያእቆብ፥ ስለ መረጥሁትም ስለ እስራኤል ብዬ በስምህ ጠርቼሃለሁ፤ በቁልምጫ ስምህ ጠራሁህ፥ አንተ ግን አላወቅኸኝም።",
    "5-6": "እኔ እግዚአብሔር ነኝ ከእኔም ሌላ ማንም የለም፤ ከእኔም በቀር አምላክ የለም፤ በፀሃይ መውጫና በምእራብ ያሉ ከእኔ በቀር ማንም ሌላ እንደሌለ ያውቁ ዘንድ አስታጠቅሁህ፥ አንተ ግን አላወቅኸኝም እኔ እግዚአብሔር ነኝ፥ ከእኔም ሌላ ማንም የለም።",
    "7": "ብርሃንን ሰራሁ፥ ጨለማውንም ፈጠርሁ ደህንነትን እሰራለሁ፥ ክፋትንም እፈጥራለሁ፤ እነዚህን ሁሉ ያደረግሁ እግዚአብሔር እኔ ነኝ።",
    "8": "እናንተ ሰማያት ከላይ አንጠባጥቡ ደመናትም ፅድቅን ያዝንቡ፤ ምድርም ትከፈት መድሃኒትንም ታብቅል፥ ፅድቅም በአንድነት ይብቀል፤ እኔ እግዚአብሔር ፈጥሬዋለሁ።",
    "9": "ከሰሪው ጋር ለሚታገል ወዮለት! በምድር ሸክላዎች መካከል ያለ ሸክላ ነው። ጭቃ ሰሪውን፦ ምን ትሰራለህ? ወይስ ስራህ፦ እጅ የለውም ይላልን?",
    "10": "አባትን፦ ምን ወልደሃል? ወይም ሴትን፦ ምን አማጥሽ? ለሚል ወዮ!",
    "11": "የእስራኤል ቅዱስ ሰሪውም እግዚአብሔር እንዲህ ይላል፦ ስለሚመጣው ነገር ጠይቁኝ፥ ስለ ልጆቼና ስለ እጄ ስራም እዘዙኝ።",
    "12": "እኔ ምድርን ሰርቻለሁ ሰውንም በእርስዋ ላይ ፈጥሬአለሁ፤ እኔ በእጄ ሰማያትን ዘርግቼአለሁ፥ ሰራዊታቸውንም ሁሉ አዝዣለሁ።",
    "13": "እኔ በፅድቅ አስነስቼዋለሁ መንገዱንም ሁሉ አቀናለሁ፤ እርሱ ከተማዬን ይሰራል፥ በዋጋም ወይም በደመወዝ ሳይሆን ምርኮኞቼን ያወጣል፥ ይላል የሰራዊት ጌታ እግዚአብሔር፡፡",
    "14": "እግዚአብሔርም እንዲህ ይላል፦ የግብፅ ድካምና የኢትዮጵያ ንግድ ቁመተ ረጅሞችም የሳባ ሰዎች ወደ አንተ ያልፋሉ፤ ለአንተም ይሆናሉ እጆቻቸውም ታስረው ይከተሉሃል፤ በፊትህም ያልፋሉ፥ ለአንተም እየሰገዱ፦ በእውነት እግዚአብሔር በአንተ አለ፥ ከእርሱም ሌላ አምላክ የለም ብለው ይለምኑሃል።",
    "15": "የእስራኤል አምላክ መድሃኒት ሆይ፥ በእውነት አንተ ራስህን የምትሰውር አምላክ ነህ።",
    "16": "ሁሉም ያፍራሉ ይዋረዱማል፥ ጣኦታትንም የሚሰሩ በአንድነት ወደ ውርደት ይሄዳሉ።",
    "17": "እግዚአብሔር ግን እስራኤልን በዘላለማዊ መድሃኒት ያድነዋል፥ እናንተም ለዘላለም አታፍሩምና አትዋረዱም።",
    "18": "ሰማያትን የፈጠረ እግዚአብሔር፥ እርሱም ምድርን የሰራና ያደረገ ያፀናትም፥ መኖሪያም ልትሆን እንጂ ለከንቱ እንድትሆን ያልፈጠራት አምላክ፥ እንዲህ ይላል፦ እኔ እግዚአብሔር ነኝ ከእኔም በቀር ሌላ የለም።",
    "19": "በስውር ወይም በጨለማ ምድር ስፍራ አልተናገርሁም፤ ለያእቆብ ዘር፦ በከንቱ ፈልጉኝ አላልሁም እኔ እግዚአብሔር ፅድቅን እናገራለሁ ቅንንም አወራለሁ።",
    "20": "እናንተ ከአህዛብ ወገን ሆናችሁ ያመለጣችሁ፥ ተሰብስባችሁ ኑ በአንድነትም ቅረቡ፤ የተቀረፀውን የምስላቸውን እንጨት የሚሸከሙና ያድን ዘንድ ወደማይችል አምላክ የሚፀልዩ እውቀት የላቸውም።",
    "21": "ይናገሩ ይቅረቡም በአንድነትም ይማከሩ፤ ከጥንቱ ይህን ያሳየ ከቀድሞስ የተናገረ ማን ነው? ያሳየሁም የተናገርሁም እኔ እግዚአብሔር አይደለሁምን? ከእኔም በቀር ሌላ አምላክ የለም፤ እኔ ፃድቅ አምላክና መድሃኒት ነኝ፥ ከእኔም በቀር ማንም የለም።",
    "22": "እናንተ የምድር ዳርቻ ሁሉ፥ እኔ አምላክ ነኝና፥ ከእኔም በቀር ሌላ የለምና ወደ እኔ ዘወር በሉ ትድኑማላችሁ።",
    "23": "ቃሌ ከአፌ በፅድቅ ወጥታለች፥ አትመለስም፦ ጉልበት ሁሉ ለእኔ ይንበረከካል፥ ምላስም ሁሉ በእኔ ይምላል ብዬ በራሴ ምያለሁ።",
    "24": "ስለ እኔም፦ በእግዚአብሔር ዘንድ ብቻ ፅድቅና ሃይል አለ፥ ወደ እርሱም ሰዎች ይመጣሉ፥ በእርሱም ላይ የተቆጡ ሁሉ ያፍራሉ።",
    "25": "የእስራኤልም ዘር ሁሉ በእግዚአብሔር ይፀድቃሉ፥ ይመካሉም ይባላል።"
}