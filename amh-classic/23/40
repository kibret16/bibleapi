{
    "1": "አፅናኑ፥ ህዝቤን አፅናኑ ይላል አምላካችሁ።",
    "2": "ለኢየሩሳሌም ልብ ተናገሩ፤ የተቀጠረችበት ወራት እንደ ተፈፀመ፥ ሃጢአትዋም እንደ ተሰረየ፥ ከእግዚአብሔርም እጅ ስለ ሃጢአትዋ ሁሉ ሁለት እጥፍ እንደ ተቀበለች ወደ እርስዋ ጩሁ።",
    "3": "የአዋጅ ነጋሪ ቃል፦ የእግዚአብሔርን መንገድ በምድረ በዳ ጥረጉ፥ ለአምላካችንም ጎዳና በበረሃ አስተካከሉ።",
    "4": "ሸለቆው ሁሉ ከፍ ይላል፥ ተራራውና ኮረብታውም ሁሉ ዝቅ ይላል፤ ጠማማውም ይቃናል፥ ስርጓጉጡም ሜዳ ይሆናል፤",
    "5": "የእግዚአብሔርም ክብር ይገለጣል፥ ስጋ ለባሹም ሁሉ በአንድነት ያየዋል፥ የእግዚአብሔር አፍ ይህን ተናግሮአልና።",
    "6": "ጩህ የሚል ሰው ቃል፤ ምን ብዬ ልጩህ? አልሁ። ስጋ ለባሽ ሁሉ ሳር ነው፥ ክብሩም ሁሉ እንደ ምድረ በዳ አበባ ነው።",
    "7": "የእግዚአብሔር እስትንፋስ ይነፍስበታልና ሳሩ ይደርቃል አበባውም ይረግፋል፤ በእውነት ህዝቡ ሳር ነው።",
    "8": "ሳሩ ይደርቃል አበባውም ይረግፋል፥ የአምላካችን ቃል ግን ለዘላለም ፀንታ ትኖራለች።",
    "9": "የምስራች የምትነግሪ ፅዮን ሆይ፥ ከፍ ወዳለው ተራራ ውጪ፤ የምስራች የምትነግሪ ኢየሩሳሌም ሆይ፥ ድምፅሽን በሃይል አንሺ፤ አንሺ፥ አትፍሪ፤ ለይሁዳም ከተሞች፦ እነሆ፥ አምላካችሁ! ብለሽ ንገሪ።",
    "10": "እነሆ፥ ጌታ እግዚአብሔር እንደ ሃያል ይመጣል ክንዱም ስለ እርሱ ይገዛል፤ እነሆ፥ ዋጋው ከእርሱ ጋር ደመወዙም በፊቱ ነው።",
    "11": "መንጋውን እንደ እረኛ ያሰማራል፥ ጠቦቶቹን በክንዱ ሰብስቦ በብብቱ ይሸከማል፥ የሚያጠቡትንም በቀስታ ይመራል።",
    "12": "ውሆችን በእፍኙ የሰፈረ፥ ሰማይንም በስንዝር የለካ፥ የምድርንም አፈር በመስፈሪያ ሰብስቦ የያዘ፥ ተራሮችን በሚዛን ኮረብቶችንም በሚዛኖች የመዘነ ማን ነው?",
    "13": "የእግዚአብሔርን መንፈስ ያዘዘ፥ ወይስ አማካሪ ሆኖ ያስተማረው ማን ነው?",
    "14": "ወይስ ከማን ጋር ተመካከረ? ወይስ ማን መከረው? የፍርድንም መንገድ ማን አስተማረው? እውቀትንስ ማን አስተማረው? የማስተዋልንስ መንገድ ማን አሳየው?",
    "15": "እነሆ፥ አህዛብ በገንቦ እንዳለች ጠብታ ናቸው፥ በሚዛንም እንዳለ ትንሽ ትቢያ ተቆጥረዋል፤ እነሆ፥ ደሴቶችን እንደ ቀላል ነገር ያነሳል።",
    "16": "ሊባኖስ ለማንደጃ እንስሶችዋም ለሚቃጠል መስዋእት አይበቁም።",
    "17": "አህዛብ ሁሉ በፊቱ እንዳልነበሩ ናቸው፤ ከምናምን እንደሚያንሱ፥ እንደ ከንቱ ነገርም ይቆጥራቸዋል።",
    "18": "እንግዲህ እግዚአብሔርን በማን ትመስሉታላችሁ? ወይስ በምን ምሳሌ ታስተያዩታላችሁ?",
    "19": "የተቀረፀውንስ ምስል ሰራተኛ ሰርቶታል፥ አንጥረኛም በወርቅ ለብጦታል፥ የብሩንም ሰንሰለት አፍስሶለታል።",
    "20": "ለዚህ መባእ ገንዘቡ ያልበቃው ድሃ የማይነቅዘውን እንጨት ይመርጣል፤ ምስሉም እንዳይናወጥ ያቆመው ዘንድ ብልህ ሰራተኛን ይፈልጋል።",
    "21": "አላወቃችሁምን? ወይስ አልሰማችሁምን? ከጥንትስ አልተወራላችሁምን? ወይስ ምድር ከተመሰረተች ጀምሮ አላስተዋላችሁምን?",
    "22": "እርሱ በምድር ክበብ ላይ ይቀመጣል፥ በእርስዋም የሚኖሩት እንደ አንበጣ ናቸው፤ ሰማያትን እንደ መጋረጃ የሚዘረጋቸው እንደ ድንኳንም ለመኖርያ የሚዘረጋቸው፥",
    "23": "አለቆችንም እንዳልነበሩ፥ የምድርንም ፈራጆች እንደ ከንቱ ነገር የሚያደርጋቸው እርሱ ነው።",
    "24": "ገና እንደ ተተከሉና እንደ ተዘሩ፥ በምድርም ስር ገና እንደ ሰደዱ ወዲያውኑ ነፈሰባቸው፥ እነርሱም ደረቁ፥ አውሎ ነፋስም እንደ እብቅ ጠረጋቸው።",
    "25": "እንግዲህ እተካከለው ዘንድ በማን መሰላችሁኝ? ይላል ቅዱሱ።",
    "26": "አይናችሁን ወደ ላይ አንስታችሁ ተመልከቱ፤ እነዚህን የፈጠረ ማን ነው? ሰራዊታቸውን በቁጥር የሚያወጣ እርሱ ነው፥ ሁሉንም በየስማቸው ይጠራቸዋል፤ በሃይሉ ብዛትና በችሎቱ ብርታት አንድስ እንኳ አይታጣውም።",
    "27": "ያእቆብ ሆይ፥ እስራኤልም ሆይ፦ መንገዴ ከእግዚአብሔር ተሰውራለች ፍርዴም ከአምላኬ አልፋለች ለምን ትላለህ? ለምንስ እንዲህ ትናገራለህ?",
    "28": "አላወቅህምን? አልሰማህምን? እግዚአብሔር የዘላለም አምላክ፥ የምድርም ዳርቻ ፈጣሪ ነው፤ አይደክምም፥ አይታክትም፥ ማስተዋሉም አይመረመርም።",
    "29": "ለደካማ ሃይልን ይሰጣል፥ ጉልበት ለሌለውም ብርታትን ይጨምራል።",
    "30": "ብላቴኖች ይደክማሉ ይታክቱማል፥ ጎበዛዝቱም ፈፅሞ ይወድቃሉ፤",
    "31": "እግዚአብሔርን በመተማመን የሚጠባበቁ ግን ሃይላቸውን ያድሳሉ፤ እንደ ንስር በክንፍ ይወጣሉ፤ ይሮጣሉ፥ አይታክቱም፤ ይሄዳሉ፥ አይደክሙም።"
}