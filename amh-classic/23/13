{
    "1": "የአሞፅ ልጅ ኢሳይያስ ያየው ስለ ባቢሎን የተነገረ ሸክም።",
    "2": "ምድረ በዳ በሆነ ተራራ ላይ ምልክትን አቁሙ፥ ድምፅንም ከፍ አድርጉባቸው፤ በአለቆችም ደጆች እንዲገቡ በእጅ ጥቀሱ።",
    "3": "ቁጣዬን ይፈፅሙ ዘንድ ቅዱሳኔን አዝዣለሁ፥ እኔ ሃያላኔንና በታላቅነቴ ደስ የሚላቸውን ጠርቻለሁ።",
    "4": "በተራሮች ላይ እንደ ታላቅ ህዝብ ድምፅ የሆነ የብዙ ሰው ድምፅ አለ። የከተማቹት የአህዛብ መንግስታት የውካታ ጫጫታ አለ። የሰራዊት ጌታ እግዚአብሔር ሰራዊትን ለሰልፍ አሰልፎአል።",
    "5": "እግዚአብሔርና የቁጣው የጦር እቃ ምድርን ሁሉ ያጠፉአት ዘንድ ከሩቅ አገር ከሰማይ ዳርቻ ይመጣሉ።",
    "6": "የእግዚአብሔር ቀን ቀርቦአልና፥ አልቅሱ፤ ሁሉን ከሚችል አምላክ ዘንድ እንደሚመጣ ጥፋት ይመጣል።",
    "7": "ስለዚህ እጅ ሁሉ ትዝላለች፥ የሰውም ሁሉ ልብ ይቀልጣል።",
    "8": "ይደነግጣሉ፤ ምጥና ህማም ይይዛቸዋል፥ እንደምትወልድ ሴትም ያምጣሉ፤ አንዱም በሌላው ይደነቃል፥ ፊታቸውም የነበልባል ፊት ነው።",
    "9": "እነሆ፥ ምድሪቱን ባድማ ሊያደርግ፥ ሃጢአተኞችዋንም ከእርስዋ ዘንድ ሊያጠፋ ጨካኝ ሆኖ በመአትና በፅኑ ቁጣ ተሞልቶ የእግዚአብሔር ቀን ይመጣል።",
    "10": "የሰማይም ከዋክብትና ሰራዊቱ ብርሃናቸውን አይሰጡም፥ ፀሃይም በወጣች ጊዜ ትጨልማለች፥ ጨረቃም በብርሃኑ አያበራም።",
    "11": "አለሙን ስለ ክፋታቸው ክፉዎቹንም ስለ በደላቸው እቀጣለሁ፤ የትእቢተኞችንም ኩራት አዋርዳለሁ።",
    "12": "የቀሩትም ከጥሩ ወርቅ ይልቅ የከበሩ ይሆናሉ፥ ሰውም ከኦፊር ወርቅ ይልቅ የከበረ ይሆናል።",
    "13": "ስለዚህ በሰራዊት ጌታ በእግዚአብሔር መአት በፅኑ ቁጣ ቀንም ሰማያትን አነቃንቃለሁ፥ ምድርም ከስፍራዋ ትናወጣለች።",
    "14": "እንደ ተባረረም ሚዳቋ፥ ማንም እንደማይሰበስበው እንደ በግ መንጋ፥ ሰው ሁሉ ወደ ወገኑ ይመለሳል፥ ሁሉም ወደ አገሩ ይሸሻል።",
    "15": "የተገኘ ሁሉ የተወጋ ይሆናል፥ የተያዘም ሁሉ በሰይፍ ይወድቃል።",
    "16": "ህፃናቶቻቸውም በፊታቸው ይጨፈጨፋሉ፥ ቤቶቻቸውም ይበዘበዛሉ፥ ሚስቶቻቸውም ይነወራሉ።",
    "17": "እነሆ፥ ብር የማይሹትን፥ ወርቅም የማያምራቸውን ሜዶናውያንን በላያቸው አስነሳለሁ።",
    "18": "ፍላፆቻቸውም ጎበዞችን ይጨፈጭፋሉ፥ የማህፀንንም ፍሬ አይምሩም፥ አይኖቻቸውም ለህፃናት አይራሩም።",
    "19": "እግዚአብሔርም ሰዶምንና ገሞራን ባፈረሰ ጊዜ እንደ ነበረው፥ የመንግስታት ክብር የከለዳውያንም ትእቢት ጌጥ ባቢሎን እንዲሁ ትሆናለች።",
    "20": "ለዘላለም የሚቀመጥባት አይገኝም፥ ከትውልድ እስከ ትውልድ ድረስ ሰው አይኖርባትም፤ አረባውያንም ድንኳንን በዚያ አይተክሉም፥ እረኞችም መንጎቻቸውን በዚያ አያሳርፉም።",
    "21": "በዚያም የምድረ በዳ አራዊት ያርፋሉ፥ ጉጉቶችም በቤቶቻቸው ይሞላሉ፤ ሰጎኖችም በዚያ ይኖራሉ፥ በዚያም አጋንንት ይዘፍናሉ።",
    "22": "ተኩላዎችም በግንቦቻቸው፥ ቀበሮችም በሚያማምሩ አዳራሾቻቸው ይጮሃሉ፤ ጊዜዋም ለመምጣት ቀርቦአል ቀንዋም አይዘገይም።"
}