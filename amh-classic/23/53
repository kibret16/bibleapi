{
    "1": "የሰማነውን ነገር ማን አምኖአል? የእግዚአብሔርስ ክንድ ለማን ተገልጦአል?",
    "2": "በፊቱ እንደ ቡቃያ ከደረቅም መሬት እንደ ስር አድጎአል፤ መልክና ውበት የለውም፥ ባየነውም ጊዜ እንወድደው ዘንድ ደም ግባት የለውም።",
    "3": "የተናቀ ከሰውም የተጠላ፥ የህማም ሰው ደዌንም የሚያውቅ ነው፤ ሰውም ፊቱን እንደሚሰውርበት የተናቀ ነው፥ እኛም አላከበርነውም።",
    "4": "በእውነት ደዌያችንን ተቀበለ ህመማችንንም ተሸክሞአል፤ እኛ ግን እንደ ተመታ በእግዚአብሔርም እንደ ተቀሰፈ እንደ ተቸገረም ቆጠርነው።",
    "5": "እርሱ ግን ስለ መተላለፋችን ቆሰለ፥ ስለ በደላችንም ደቀቀ፤ የደህንነታችንም ተግሳፅ በእርሱ ላይ ነበረ፥ በእርሱም ቁስል እኛ ተፈወስን።",
    "6": "እኛ ሁላችን እንደ በጎች ተቅበዝብዘን ጠፋን፤ ከእኛ እያንዳንዱ ወደ ገዛ መንገዱ አዘነበለ፤ እግዚአብሔርም የሁላችንን በደል በእርሱ ላይ አኖረ።",
    "7": "ተጨነቀ ተሳቀየም አፉንም አልከፈተም፤ ለመታረድ እንደሚነዳ ጠቦት፥ በሸላቶቹም ፊት ዝም እንደሚል በግ፥ እንዲሁ አፉን አልከፈተም።",
    "8": "በማስጨነቅና በፍርድ ተወሰደ፤ ስለ ህዝቤ ሃጢአት ተመትቶ ከህያዋን ምድር እንደ ተወገደ ከትውልዱ ማን አስተዋለ?",
    "9": "ከክፉዎችም ጋር መቃብሩን አደረጉ፥ ከባለጠጎችም ጋር በሞቱ፤ ሆኖም ግፍን አላደረገም ነበር፥ በአፉም ተንኮል አልተገኘበትም ነበር።",
    "10": "እግዚአብሔርም በደዌ ያደቅቀው ዘንድ ፈቀደ፤ ነፍሱን ስለ ሃጢአት መስዋእት ካደረገ በኋላ ዘሩን ያያል፥ እድሜውም ይረዝማል፥ የእግዚአብሔርም ፈቃድ በእጁ ይከናወናል።",
    "11": "ከነፍሱ ድካም ብርሃን ያያል ደስም ይለዋል፤ ፃድቅ ባርያዬም በእውቀቱ ብዙ ሰዎችን ያፀድቃል፥ ሃጢአታቸውን ይሸከማል።",
    "12": "ስለዚህም እርሱ ብዙዎችን ይወርሳል፥ ከሃያላንም ጋር ምርኮን ይከፋፈላል፤ ነፍሱን ለሞት አሳልፎ ሰጥቶአልና፥ ከአመፀኞችም ጋር ተቆጥሮአልና እርሱ ግን የብዙ ሰዎችን ሃጢአት ተሸከመ፥ ስለ አመፀኞችም ማለደ።"
}