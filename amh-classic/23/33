{
    "1": "አንተ ሳትጠፋ የምታጠፋ፥ በአንተም ላይ ወንጀል ሳይደረግ ወንጀል የምታደርግ ወዮልህ! ማጥፋትን በተውህ ጊዜ ትጠፋለህ፤ መወንጀልንም በተውህ ጊዜ ይወነጅሉሃል።",
    "2": "አቤቱ፥ ማረን አንተን ተማምነናል፤ ጥዋት ጥዋት ክንድ በመከራም ጊዜ ማዳን ሁነን።",
    "3": "ከፍጅት ድምፅ ወገኖች ሸሹ፥ በመነሳትህም አህዛብ ተበተኑ።",
    "4": "አንበጣ እንደሚሰበስብ ምርኮአችሁ ትሰበሰባለች፥ ኩብኩባም እንደሚዘልል ሰዎች ይዘልሉበታል።",
    "5": "እግዚአብሔር በአርያም ተቀምጦአልና ከፍ ከፍ አለ፤ ፅዮንን በፍርድና በፅድቅ ሞላት።",
    "6": "የዘመንህም ፀጥታ፥ የመድሃኒት ብዛት፥ ጥበብና እውቀት ይሆናል፤ እግዚአብሔርን መፍራት መዝገቡ ነው።",
    "7": "እነሆ፥ ሃይለኞቻቸው በሜዳ ይጮሃሉ፤ የሰላም መልእክተኞች መራራ ልቅሶ ያለቅሳሉ።",
    "8": "መንገዶች ባድማ ሆኑ፥ ተላላፊም ቀረ፤ እርሱም ቃል ኪዳንን አፈረሰ ከተሞችንም ናቀ ሰውንም አልተመለከተም።",
    "9": "ምድሪቱ አለቀሰች ከሳችም፤ ሊባኖስ አፈረ ጠወለገም፤ ሳሮን እንደ ምድረ በዳ ሆነ፤ ባሳንና ቀርሜሎስ ቅጠላቸውን አረገፉ።",
    "10": "አሁን እነሳለሁ ይላል እግዚአብሔር፤ አሁን እከበራለሁ፤ አሁን ከፍ ከፍ እላለሁ።",
    "11": "ገለባን ትፀንሳላችሁ፥ እብቅንም ትወልዳላችሁ፤ እስትንፋሳችሁ የምትበላችሁ እሳት ናት።",
    "12": "አህዛብም እንደ ተቃጠለ ኖራ፥ ተቆርጦም በእሳት እንደ ተቃጠለ እሾህ ይሆናሉ።",
    "13": "እናንተ በሩቅ ያላችሁ የሰራሁትን ስሙ፥ እናንተም በቅርብ ያላችሁ ሃይሌን እወቁ።",
    "14": "በፅዮን ያሉ ሃጢአተኞች ፈሩ፤ መንቀጥቀጥ ዝንጉዎቹን ያዘ፤ ከምትበላ እሳት ጋር መኖርን የሚችል ከእኛ ማን አለ? ለዘላለምም ከምትነድድ እሳት ጋር መኖርን የሚችል ከእኛ ማን አለ?",
    "15": "በፅድቅ የሚሄድ ቅን ነገርንም የሚናገር፥ በሽንገላ የሚገኝ ትርፍን የሚንቅ፥ መማለጃን ከመጨበጥ እጁን የሚያራግፍ፥ ደም ማፍሰስን ከመስማት ጆሮቹን የሚያደነቁር፥ ክፋትንም ከማየት አይኖቹን የሚጨፍን ነው።",
    "16": "እርሱ ከፍ ባለ ስፍራ ይቀመጣል፤ ጠንካራ አምባ መጠጊያው ይሆናል፤ እንጀራም ይሰጠዋል፥ ውሃውም የታመነች ትሆናለች።",
    "17": "አይኖችህ ንጉስን በውበቱ ያዩታል፤ እነርሱም በሩቅ ያለች ምድርን ያዩአታል።",
    "18": "ልብህም፦ ፀሃፊ ወዴት አለ? መዛኝስ ወዴት አለ? ግንቦቹንስ የቆጠረ ወዴት አለ? ብሎ የሚያስፈራ ነገር ያስባል።",
    "19": "ጨካኝን ህዝብ፥ ቋንቋው ለማስተዋል ጥልቅ የሆነውንና አንደበቱ ለማስተዋል ፀያፍ የሆነውን ህዝብ፥ አታይም።",
    "20": "የበአላችንን ከተማ ፅዮንን ተመልከት፤ አይኖችህ የሰላም ማደሪያ፥ ካስማውም ለዘላለም የማይነቀል አውታሩም ሁሉ የማይበጠስ፥ የማይወገድ ድንኳን የሆነውን ኢየሩሳሌምን ያያሉ።",
    "21": "እግዚአብሔር በዚያ የሰፉ ወንዞችና የመስኖች ስፍራ ሆኖ ከእኛ ጋር በግርማ ይሆናል፤ የሚቀዘፉ መርከቦች አይገቡባትም፥ ታላላቆችም መርከቦች አያልፉባትም።",
    "22": "እግዚአብሔር ፈራጃችን ነው፥ እግዚአብሔር ህግን ሰጪያችን ነው፥ እግዚአብሔር ንጉሳችን ነው፤ እርሱ ያድነናል።",
    "23": "ገመዶችህ ላልተዋል፥ ደቀላቸውንም አላፀኑም፥ ሸራውንም መዘርጋት አልቻሉም። በዚያም ጊዜ የብዙ ምርኮ ብዝበዛ ተከፈለ፤ አንካሶች እንኳ ብዝበዛውን በዘበዙ።",
    "24": "በዚያም የሚቀመጥ፦ ታምሜአለሁ አይልም፥ በእርስዋም ለሚቀመጡ ሰዎች በደላቸው ይቅር ይባልላቸዋል።"
}