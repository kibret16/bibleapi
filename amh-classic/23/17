{
    "1": "ስለ ደማስቆ የተነገረ ሸክም። እነሆ፥ ደማስቆ ከተማ ከመሆን ተቋርጣለች፤ ባድማና የፍርስራሽ ክምር ትሆናለች።",
    "2": "ከተሞችዋ ለዘላለም የተፈቱ ይሆናሉ፤ ለመንጋ ማሰማርያ ይሆናሉ፤ መንጎች በዚያ ያርፋሉ የሚያስፈራቸውም የለም።",
    "3": "ምሽግም ከኤፍሬም፥ መንግስትም ከደማስቆ ተወገደች፤ የሶርያም ቅሬታ እንደ እስራኤል ልጆች ክብር ይሆናል ይላል የሰራዊት ጌታ እግዚአብሔር፦",
    "4": "በዚያም ቀን እንዲህ ይሆናል፤ የያእቆብ ክብር ይደክማል የስጋውም ውፍረት ይከሳል።",
    "5": "አጫጅ የቆመውን እህል በእጁ ሰብስቦ ዛላውን እንደሚያጭድ ይሆናል፤ በራፋይም ሸለቆ ቃርሚያ እንደሚለቅም እንዲሁ ይሆናል።",
    "6": "ወይራ በተመታ ጊዜ ሁለት ወይም ሶስት ፍሬ በራሱ ላይ እንደሚቀር፥ አራት ወይም አምስት በዛፊቱ ጫፍ እንደሚገኝ፥ በእርሱ ዘንድ ቃርሚያ ይቀራል ይላል የእስራኤል አምላክ እግዚአብሔር፡፡",
    "7": "በዚያ ቀን ሰው ወደ ፈጣሪው ይመለከታል፥ አይኖቹም ወደ እስራኤል ቅዱስ ያያሉ።",
    "8": "እጁም የሰራችውን መሰዊያ አይመለከትም፤ ጣቶቹም ወደ አበጁአቸው፥ ወደ ማምለኪያ አፀዶች ወይም ወደ ፀሃይ ምስሎች፥ አያይም።",
    "9": "በዚያም ቀን በእስራኤል ልጆች ፊት የአሞራውያንና የኤውያውያን ከተሞች እንደ ተፈቱ፥ እንዲሁ ከተሞችህ ይፈታሉ፥ ባድማም ይሆናሉ።",
    "10": "የደህንነትህን አምላክ ረስተሃል፥ የረድኤትህንም ጌታ አላሰብህም፤ ስለዚህ ያማረውን ተክል ተክለሃል፥ እንግዳንም ዘር ዘርተሃል።",
    "11": "በተከልህበት ቀን ታበቅለዋለህ፥ በነጋውም ዘርህን እንዲያብብ ታደርገዋለህ፤ ነገር ግን በህዘንና በትካዜ ቀን መከሩ ይሸሻል።",
    "12": "እንደ ባህር ሞገድ ድምፅ ለሚተምሙ ለወገኖች ብዛት፥ እንደ ሃይለኛም ውሃ ጩኸት ለሚጮሁ አህዛብ ወዮላቸው!",
    "13": "አህዛብ እንደ ብዙ ውሃ ጩኸት ይጮሃሉ፤ እርሱ ግን ይገስፃቸዋል፥ እነርሱም እየሸሹ ይርቃሉ፥ በተራራም ላይ እንዳለ እብቅ በነፋስ ፊት፥ አውሎ ነፋስ እንደሚያዞረው ትቢያ ይበተናሉ።",
    "14": "በመሸ ጊዜ፥ እነሆ፥ ድንጋጤ አለ፤ ከማለዳም በፊት አይገኙም። የዘረፉን ሰዎች እድል ፈንታ፥ የበዘበዙን እጣ ይህ ነው።"
}