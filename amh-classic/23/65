{
    "1": "ላልጠየቁኝ ተገለጥሁ፥ ላልፈለጉኝም ተገኘሁ፤ በስሜም ያልተጠራውን ህዝብ፦ እነሆኝ፥ እነሆኝ አልሁት።",
    "2": "መልካም ባልሆነው መንገድ፥ አሳባቸውን እየተከተሉ፥ ወደሚሄዱ ወደ አመፀኛ ህዝብ ቀኑን ሁሉ እጆቼን ዘረጋሁ።",
    "3": "ይህ ህዝብ ዘወትር የሚያስቆጡኝ ናቸው፤ እነርሱ በአትክልት ውስጥ የሚሰዉ በጡብም ላይ የሚያጥኑ፥",
    "4": "በመቃብርም መካከል የሚቀመጡ፥ በስውርም ስፍራ የሚያድሩ፥ የእሪያ ስጋም የሚበሉ ናቸው። የረከሰው መረቅ በእቃቸው ውስጥ አለ።",
    "5": "እርሱም፦ ለራስህ ቁም፥ እኔ ከአንተ ይልቅ ቅዱስ ነኝና ወደ እኔ አትቅረብ ይላሉ፤ እነዚህ በአፍንጫዬ ዘንድ ጢስ ቀኑንም ሁሉ የምትነድድ እሳት ናቸው።",
    "6": "እነሆ፥ በፊቴ ተፅፎአል፦ ሃጢአታችሁንና የአባቶቻችሁን ሃጢአት በአንድ ላይ ወደ ብብታቸው ፍዳ አድርጌ እመልሳለሁ እንጂ ዝም አልልም፥ ይላል እግዚአብሔር፤",
    "7": "በተራሮችም ላይ ስላጠኑ፥ በኮረብቶችም ላይ ስለ ሰደቡኝ፥ ስለዚህ አስቀድመው የሰሩትን ስራቸውን በብብታቸው እሰፍራለሁ።",
    "8": "እግዚአብሔር እንዲህ ይላል፦ ወይን በዘለላው በተገኘች ጊዜ፦ በረከት በእርስዋ ላይ አለና አታጥፉት እንደሚባለው፥ ሁሉን እንዳላጠፉ ስለባርያዎቼ እንዲሁ አደርጋለሁ።",
    "9": "ከያእቆብም ዘርን ከይሁዳም ተራሮቼን የሚወርሰውን አወጣለሁ፤ እኔም የመረጥኋቸው ይወርሱአታል፥ ባርያዎቼም በዚያ ይኖራሉ።",
    "10": "ሳሮንም የበጎች ማሰማርያ፥ የአኮርም ሸለቆ የላሞች መመሰግያ ለፈልጉኝ ህዝቤ ይሆናል።",
    "11": "እናንተን ግን እግዚአብሔርን የተዋችሁትን፥ ቅዱሱንም ተራራዬን የረሳችሁትን፥ ጉድ ለተባለ ጣኦትም ማእድ ያዘጋጃችሁትን፥ እድል ለተባለ ጣኦትም የወይን ጠጅ ለመጠጥ ቁርባን የቀዳችሁትን፥",
    "12": "እድላችሁን ለሰይፍ አደርገዋለሁ፥ ሁላችሁም ለመታረድ ትጎነበሳላችሁ፤ በፊቴም ክፉ ነገርን አደረጋችሁ፥ ያልወደድሁትንም መረጣችሁ እንጂ በጠራሁ ጊዜ አልመለሳችሁልኝምና፥ በተናገርሁም ጊዜ አልሰማችሁኝምና።",
    "13": "ስለዚህ ጌታ እግዚአብሔር እንዲህ ይላል፦ እነሆ፥ ባርያዎቼ ይበላሉ እናንተ ግን ትራባላችሁ፤ እነሆ፥ ባርያዎቼ ይጠጣሉ እናንተ ግን ትጠማላችሁ፤ እነሆ፥ ባርያዎቼ ደስ ይላቸዋል እናንተ ግን ታፍራላችሁ፤",
    "14": "እነሆ፥ ባርያዎቼ ከልባቸው ደስታ የተነሳ ይዘምራሉ፥ እናንተ ግን ከልባችሁ ህዘን የተነሳ ትጮሃላችሁ፥ መንፈሳችሁም ስለ ተሰበረ ወዮ ትላላችሁ።",
    "15": "ስማችሁንም ለተመረጡት ህዝቤ እርግማን አድርጋችሁ ትተዋላችሁ፥ ጌታ እግዚአብሔርም ይገድላችኋል፥ ባርያዎቹንም በሌላ ስም ይጠራቸዋል።",
    "16": "እንዲሁም በምድር ላይ የተባረከ በእውነት አምላክ ይባረካል፥ በምድርም ላይ የማለ በእውነት አምላክ ይምላል፤ የቀድሞው ጭንቀት ተረስቶአልና፥ ከአይኔም ተሰውሮአልና።",
    "17": "እነሆ፥ አዲስ ሰማይና አዲስ ምድር እፈጥራለሁና፤ የቀደሙትም አይታሰቡም፥ ወደ ልብም አይገቡም።",
    "18": "ነገር ግን በፈጠርሁት ደስ ይበላችሁ ለዘላለምም ሃሴት አድርጉ፤ እነሆ፥ ኢየሩሳሌምን ለሃሴት፥ ህዝብዋንም ለደስታ እፈጥራለሁና።",
    "19": "እኔም በኢየሩሳሌም ሃሴት አደርጋለሁ በህዝቤም ደስ ይለኛል፤ ከዚያም ወዲያ የልቅሶ ድምፅና የዋይታ ድምፅ አይሰማባትም።",
    "20": "ከዚያም ወዲያ ጥቂት ዘመን ብቻ የሚኖር ህፃን፥ ወይም እድሜውን ያልፈፀመ ሽማግሌ አይገኝም፤ ጉልማሳው የመቶ አመት ሆኖት ይሞታልና፥ ሃጢአተኛውም የመቶ አመት ሆኖት የተረገመ ይሆናልና።",
    "21": "ቤቶችንም ይሰራሉ ይቀመጡባቸውማል፤ ወይኑንም ይተክላሉ ፍሬውንም ይበላሉ።",
    "22": "ሌላ እንዲቀመጥበት አይሰሩም፥ ሌላም እንዲበላው አይተከሉም፤ የህዝቤ እድሜ እንደ ዛፍ እድሜ ይሆናልና፥ እኔም የመረጥኋቸው በእጃቸው ስራ ረጅም ዘመን ደስ ይላቸዋልና።",
    "23": "እነርሱ ከነልጆቻቸው የእግዚአብሔር ቡሩካን ዘር ናቸውና በከንቱ አይደክሙም ለጥፋትም አይወልዱም።",
    "24": "እንዲህም ይሆናል፤ ሳይጠሩ አመልስላቸዋለሁ፥ ገናም ሲናገሩ እሰማለሁ።",
    "25": "ተኩላና ጠቦት በአንድነት ይሰማራሉ፥ አንበሳም እንደ በሬ ገለባ ይበላል፥ የእባብም መብል ትቢያ ይሆናል። በተቀደሰው ተራራዬ ሁሉ አይጎዱም፥ አያጠፉምም፥ ይላል እግዚአብሔር፡፡"
}