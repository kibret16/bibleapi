{
    "1": "እነሆ፥ ንጉስ በፅድቅ ይነግሳል፥ መሳፍንትም በፍርድ ይገዛሉ።",
    "2": "ሰውም ከነፋስ እንደ መሸሸጊያ ከአውሎ ነፋስም እንደ መጠጊያ፥ በጥም ቦታም እንደ ወንዝ ፈሳሽ፥ በበረሃም አገር እንደ ትልቅ ድንጋይ ጥላ ይሆናል።",
    "3": "የሚያዩትም ሰዎች አይኖች አይጨፈኑም፥ የሚሰሙትም ጆሮች ያደምጣሉ።",
    "4": "ጥንቃቄ የሌላቸው ሰዎች ልብ እውቀትን ታስተውላለች፥ የተብታቦችም ምላስ ደህና አድርጋ ትናገራለች።",
    "5": "ከእንግዲህ ወዲህ ሰነፍ ከበርቴ ተብሎ አይጠራም፥ ንፉግም ለጋስ አይባልም።",
    "6": "ሰነፍ ግን ስንፍናን ይናገራል፥ ልቡም ዝንጉነትን ይፈፅም ዘንድ በእግዚአብሔርም ላይ ስህተትን ይናገር ዘንድ የተራበችውንም ሰውነት ባዶ ያደርግ ዘንድ ከተጠማም ሰው መጠጥን ይቆርጥ ዘንድ በደልን ይሰራል።",
    "7": "የንፉግም እቃ ክፉ ናት፤ ችግረኛ ቅን ነገርን በተናገረ ጊዜ እንኳ እርሱ በሃሰት ቃል ድሃውን ያጠፋ ዘንድ ክፉን አሳብ ያስባል።",
    "8": "ከበርቴ ሰው ግን ለመከበር ያስባል፥ በመከበርም ፀንቶ ይኖራል።",
    "9": "እናንተ አለመኞች ሴቶች ሆይ፥ ተነሱ ድምፄንም ስሙ፤ እናንተ ተማምናችሁ የምትቀመጡ ሴቶች ልጆች ሆይ፥ ንግግሬን አድምጡ።",
    "10": "እናንተ ተማምናችሁ የምትቀመጡ ሴቶች ሆይ፥ ወይንን መቁረጥ ይጠፋልና፥ ፍሬም ማከማቸት አይመጣምና ከአመትና ከጥቂት ቀን በኋላ ትንቀጠቀጣላችሁ።",
    "11": "እናንተ አለመኞች ሴቶች ሆይ፥ ተጠንቀቁ፤ ተማምናችሁም የምትቀመጡ ሆይ፥ ተንቀጥቀጡ፤ ልብሳችሁን አውልቁ፥ እራቁታችሁን ሁኑ፥ ወገባችሁንም በማቅ ታጠቁ።",
    "12": "ስለ ተወደደችውም እርሻ ስለሚያፈራውም ወይን ደረታችሁን ድቁ።",
    "13": "በህዝቤ ምድር ላይ፥ በደስታ ከተማ ባሉት በደስታ ቤቶች ሁሉ ላይ እሾህና ኩርንችት ይወጣባቸዋል፤",
    "14": "አዳራሹ ወና ትሆናለችና፥ የብዙ ሰውም ከተማ ትለቀቃለችና፥ አምባውና ግንቡም ለዘላለም ዋሻ፥ የምድረ በዳም አህያ ደስታ፥ የመንጎችም ማሰማርያ ይሆናልና።",
    "15": "ይህም፥ መንፈስ ከላይ እስኪፈስስልን፥ ምድረ በዳውም ፍሬያማ እርሻ እስኪሆን፥ ፍሬያማውም እርሻ ዱር ተብሎ እስኪቆጠር ድረስ ይሆናል።",
    "16": "ከዚያ በኋላ ፍርድ በምድረ በዳ ይኖራል፥ ፅድቅም በፍሬያማው እርሻ ያድራል።",
    "17": "የፅድቅም ስራ ሰላም፥ የፅድቅም ፍሬ ለዘላለም ፀጥታና መታመን ይሆናል።",
    "18": "ህዝቤም በሰላም ማደሪያ በታመነም ቤት በፀጥተኛ ማረፊያ ይቀመጣል።",
    "19": "በረዶ ግን በዱር ላይ ይወርዳል፥ ከተማም ፈፅማ ትዋረዳለች።",
    "20": "እናንተ የበሬና የአህያ እግር እየነዳችሁ በውሃ ሁሉ አጠገብ የምትዘሩ ብፁአን ናችሁ።"
}