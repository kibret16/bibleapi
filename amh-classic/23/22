{
    "1": "ስለ ራእይ ሸለቆ የተነገረ ሸክም። እናንተ ሁላችሁ ወደ ሰገነት መውጣታቸሁ ምን ሆናችኋል?",
    "2": "ጩኸትና ፍጅት የተሞላብሽ ከተማ፥ ደስታ ያለሽ ከተማ ሆይ፥ በአንቺ ውስጥ የተገደሉት በሰይፍ የተገደሉ አይደሉም፥ በሰልፍም የሞቱ አይደሉም።",
    "3": "አለቆችሽ ሁሉ በአንድነት ሸሹ፥ ያለ ቀስትም ተማረኩ፤ ከሩቅ ሸሽተው ከአንቺ ዘንድ የተገኙት ሁሉ በአንድነት ታሰሩ።",
    "4": "ስለዚህ፦ ፊታችሁን ከእኔ ዘንድ አርቁ፤ መራራ ልቅሶ አለቅሳለሁ፤ ስለ ህዝቤ ሴት ልጅ ጥፋት ታፅናኑኝ ዘንድ አትድከሙ አልሁ።",
    "5": "ከሰራዊት ጌታ ከእግዚአብሔር ዘንድ የድንጋጤና የመረገጥ የድብልቅልቅም ቀን፥ የቅጥርም መፍረስ ወደ ተራራም መጮህ በራእይ ሸለቆ ውስጥ ሆኖአል።",
    "6": "ኤላምም ከሰረገለኞችና ከፈረሰኞች ጋር ሆኖ አፎቱን ተሸከመ፥ ቂርም ጋሻውን ገለጠ።",
    "7": "መልካሞቹንም ሸለቆችሽን ሰረገሎች ሞሉባቸው፥ ፈረሰኞችም መቆሚያቸውን በበር ላይ አደረጉ።",
    "8": "የይሁዳንም መጋረጃ ገለጠ፤ በዚያም ቀን በዱር ቤት የነበረውን የጦር እቃ ተመለከትህ፥",
    "9": "የዳዊትም ከተማ ፍራሾች እንደ በዙ አይታችኋል፥ የታችኛውንም ኩሬ ውሃ አከማችታችኋል፥",
    "10": "የኢየሩሳሌምን ቤቶች ቆጠራችሁ ቅጥሩንም ለማጥናት ቤቶችን አፈረሳችሁ።",
    "11": "በአሮጌው ኩሬ ላለው ውሃ በሁለቱ ቅጥር መካከል መከማቻ ሰራችሁ፤ ይህን ያደረገውን ግን አልተመለከታችሁም፥ ቀድሞ የሰራውንም አላያችሁም።",
    "12": "በዚያም ቀን የሰራዊት ጌታ እግዚአብሔር ወደ ልቅሶና ወደ ዋይታ ራስን ወደ መንጨትና ማቅንም ወደ መልበስ ጠራ።",
    "13": "እነሆም፥ ሃሜትና ደስታ በሬውንና በጉንም ማረድ ስጋንም መብላት የወይን ጠጅንም መጠጣት ሆነዋል፤ እናንተ፦ ነገ እንሞታለንና እንብላ እንጠጣ ብላችኋል።",
    "14": "ይህም ነገር በሰራዊት ጌታ በእግዚአብሔር ጆሮ ተሰማ፦ እስክትሞቱ ድረስ ይህ በደል በእውነት አይሰረይላችሁም ይላል የሰራዊት ጌታ እግዚአብሔር፡፡",
    "15": "የሰራዊት ጌታ እግዚአብሔር እንዲህ ይላል፦ በቤቱ ውስጥ ወደ ተሾመው ወደዚህ አዛዥ ወደ ሳምናስ ሂድ እንዲህም በለው፦",
    "16": "መቃብር በዚህ ያስወቀርህ፥ ከፍ ባለው ስፍራ መቃብር ያሰራህ፥ በድንጋይም ውስጥ ለራስህ መኖርያ ያሳነፅህ በዚህ ምን አለህ? በዚህስ በአንተ ዘንድ ማን አለ?",
    "17": "እነሆ፥ እግዚአብሔር በሃይል ወርውሮ ይጥልሃል፥ አጠንክሮም ይጨብጥሃል።",
    "18": "ጠቅልሎም ያንከባልልሃል ወደ ሰፊይቱም ምድር እንደ ኳስ ይጥልሃል፤ አንተ የጌታህ ቤት እፍረት! በዚያ ትሞታለህ በዚያም የክብርህ ሰረገላዎች ይሆናሉ።",
    "19": "ከአዛዥነት ስራህ አሳድድሃለሁ፥ ከሹመትህም ትሻራለህ።",
    "20": "በዚያም ቀን ባርያዬን የኬልቅያስን ልጅ ኤልያቄምን እጠራለሁ፥",
    "21": "መጎናፀፊያህንም አለብሰዋለሁ፥ በመታጠቂያህም አስታጥቀዋለሁ፥ ሹመትህንም በእጁ አሳልፌ እሰጠዋለሁ፤ በኢየሩሳሌምም ለሚኖሩ ለይሁዳም ቤት አባት ይሆናል።",
    "22": "የዳዊትንም ቤት መክፈቻ በጫንቃው ላይ አኖራለሁ፤ እርሱም ይከፍታል የሚዘጋም የለም፤ እርሱም ይዘጋል የሚከፍትም የለም።",
    "23": "በታመነም ስፍራ እንደ ችንካር እተክለዋለሁ፥ ለአባቱም ቤት የክብር ዙፋን ይሆናል።",
    "24": "የአባቱንም ቤት ክብር ሁሉ ልጆቹንም የልጅ ልጆቹንም፥ ከፅዋ እቃ ጀምሮ እስከ ማድጋ እቃ ድረስ፥ ታናናሹን እቃ ሁሉ ይሰቅሉበታል።",
    "25": "በዚያ ቀን፥ ይላል የሰራዊት ጌታ እግዚአብሔር፥ በታመነው ስፍራ የተከለው ችንካር ይወልቃል፤ ተሰብሮም ይወድቃል፥ በእርሱም ላይ የተሰቀለው ሸክም ይጠፋል እግዚአብሔር ተናግሮአልና።"
}