{
    "1": "ከእሴይ ግንድ በትር ይወጣል፥ ከስሩም ቁጥቋጥ ያፈራል።",
    "2": "የእግዚአብሔር መንፈስ፥ የጥበብና የማስተዋል መንፈስ፥ የምክርና የሃይል መንፈስ፥ የእውቀትና እግዚአብሔርን የመፍራት መንፈስ ያርፍበታል።",
    "3": "እግዚአብሔርን በመፍራት ደስታውን ያያል። አይኑም እንደምታይ አይፈርድም፥ ጆሮውም እንደምትሰማ አይበይንም፤",
    "4": "ነገር ግን ለድሆች በፅድቅ ይፈርዳል፥ ለምድርም የዋሆች በቅንነት ይበይናል፤ በአፉም በትር ምድርን ይመታል፥ በከንፈሩም እስትንፋስ ክፉዎችን ይገድላል።",
    "5": "የወገቡ መታጠቂያ ፅድቅ፥ የጎኑም መቀነት ታማኝነት ይሆናል።",
    "6": "ተኩላ ከበግ ጠቦት ጋር ይቀመጣል፥ ነብርም ከፍየል ጠቦት ጋር ይተኛል፤ ጥጃና የአንበሳ ደቦል ፍሪዳም በአንድነት ያርፋሉ፤ ታናሽም ልጅ ይመራቸዋል።",
    "7": "ላምና ድብ አብረው ይሰማራሉ፥ ግልገሎቻቸውም በአንድነት ያርፋሉ፤ አንበሳም እንደ በሬ ገለባ ይበላል።",
    "8": "የሚጠባውም ህፃን በእባብ ጉድጓድ ላይ ይጫወታል፥ ጡት የጣለውም ህፃን በእፉኝት ቤት ላይ እጁን ይጭናል።",
    "9": "በተቀደሰው ተራራዬ ሁሉ ላይ አይጎዱም አያጠፉምም፤ ውሃ ባህርን እንደሚከድን ምድር እግዚአብሔርን በማወቅ ትሞላለችና።",
    "10": "በዚያም ቀን እንዲህ ይሆናል፤ ለአህዛብ ምልክት ሊሆን የቆመውን የእሴይን ስር አህዛብ ይፈልጉታል፤ ማረፊያውም የተከበረ ይሆናል።",
    "11": "በዚያም ቀን እንዲህ ይሆናል፤ የቀረውን የህዝቡን ቅሬታ ከአሶርና ከግብፅ፥ ከጳትሮስና ከኢትዮጵያ፥ ከኤላምና ከሰናኦር ከሃማትም፥ ከባህርም ደሴቶች ይመልስ ዘንድ ጌታ እንደ ገና እጁን ይገልጣል።",
    "12": "ለአህዛብም ምልክትን ያቆማል፥ ከእስራኤልም የተጣሉትን ይሰበስባል፥ ከይሁዳም የተበተኑትን ከአራቱ የምድር ማእዘኖች ያከማቻል።",
    "13": "የኤፍሬምም ምቀኝነት ይርቃል፥ ይሁዳንም የሚያስጨንቁ ይጠፋሉ፤ ኤፍሬምም በይሁዳ አይቀናም፥ ይሁዳም ኤፍሬምን አያስጨንቅም።",
    "14": "በምእራብም በኩል በፍልስጥኤማውያን ጫንቃ ላይ እየበረሩ ይወርዳሉ፥ የምስራቅንም ልጆች በአንድነት ይበዘብዛሉ፤ በኤዶምያስና በሞአብም ላይ እጃቸውን ይዘረጋሉ፥ የአሞንም ልጆች ለእነርሱ ይታዘዛሉ።",
    "15": "እግዚአብሔርም የግብፅን ባህር ያጠፋል፤ በትኩሱም ነፋስ እጁን በወንዙ ላይ ያነሳል፥ ሰባት ፈሳሾችንም አድርጎ ይመታዋል፥ ሰዎችም በጫማቸው እንዲሻገሩ ያደርጋቸዋል።",
    "16": "ከግብፅም በወጣ ጊዜ ለእስራኤል እንደ ነበረ፥ ለቀረው ለህዝቡ ቅሬታ ከአሶር ጎዳና ይሆናል።"
}