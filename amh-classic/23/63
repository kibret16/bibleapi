{
    "1": "ይህ ከኤዶምያስ፥ ልብሱም የቀላ ከባሶራ የሚመጣ፥ አለባበሱ ያማረ፥ በጉልበቱ ፅናት የሚራመድ ማን ነው? በፅድቅ የምናገር ለማዳንም የምበረታ እኔ ነኝ።",
    "2": "ቀሚስህ ስለ ምን ቀላ? ልብስህስ በወይን መጥመቂያ እንደሚረግጥ ሰው ልብስ ስለ ምን መሰለ?",
    "3": "መጥመቂያውን ብቻዬን ረግጫለሁ፥ ከአህዛብም አንድ ሰው ከእኔ ጋር አልነበረም፤ በቁጣዬ ረገጥኋቸው በመአቴም ቀጠቀጥኋቸው፤ ደማቸውም በልብሴ ላይ ተረጭቶአል፥ ልብሴንም ሁሉ አሳድፌአለሁ።",
    "4": "የምበቀልበት ቀን በልቤ ነውና፥ የምቤዥበትም አመት ደርሶአልና።",
    "5": "ተመለከትሁ፥ የሚረዳም አልተገኘም፤ የሚያግዝም አልነበረምና ተደነቅሁ፤ ስለዚህ የገዛ ክንዴ መድሃኒት አመጣልኝ፥ ቁጣዬም እርሱ አገዘኝ።",
    "6": "በቁጣዬም አህዛብን ረገጥሁ በመአቴም ቀጠቀጥኋቸው፥ ደማቸውንም ወደ ምድር አፈሰስሁት።",
    "7": "እግዚአብሔር እንደ ሰጠን ሁሉ፥ የእግዚአብሔርን ቸርነትና የእግዚአብሔርን ምስጋና፥ እንደ ምህረቱና እንደ ቸርነቱም ብዛት ለእስራኤል ቤት የሰጠውን ትልቅ በጎነት አሳስባለሁ።",
    "8": "እርሱም፦ በእውነት ህዝቤ፥ ሃሰትን የማያደርጉ ልጆች፥ ናቸው አለ፤ መድሃኒትም ሆነላቸው።",
    "9": "በጭንቃቸው ሁሉ እርሱ ተጨነቀ፥ የፊቱም መልአክ አዳናቸው፤ በፍቅሩና በርህራሄውም ተቤዣቸው፥ በቀደመውም ዘመን ሁሉ አንስቶ ተሸከማቸው።",
    "10": "እነርሱ ግን አመፁ ቅዱስ መንፈሱንም አስመረሩ፤ ስለዚህ ተመልሶ ጠላት ሆናቸው፥ እርሱም ተዋጋቸው።",
    "11": "እርሱም እንዲህ ብሎ የቀደመውን ዘመን አሰበ፦ የበጎቹን እረኛ ከባህሩ ያወጣው ወዴት ነው ያለ? ቅዱስ መንፈሱንም በመካከላቸው ያኖረ ወዴት ነው ያለ?",
    "12": "የከበረውንም ክንድ በሙሴ ቀኝ ያስሄደ፥ ለራሱም የዘላለምን ስም ያደርግ ዘንድ ውሃውን በፊታቸው የከፈለ፥",
    "13": "በምድረ በዳም እንደሚያልፍ ፈረስ፥ በቀላይ ውስጥ ያለ እንቅፋት ያሳለፋቸው ወዴት ነው ያለ?",
    "14": "ወደ ሸለቆ እንደሚወርዱ ከብቶች፥ እንዲሁ የእግዚአብሔር መንፈስ ወደ እረፍት አመጣቸው፤ እንዲሁም ለራስህ የከበረ ስም ታደርግ ዘንድ ህዝብን መራህ።",
    "15": "ከሰማይ ተመልከት፥ ከቅዱስነትህና ከክብርህም ማደሪያ ጎብኝ፤ ቅንአትህና ሃይልህስ ወዴት ነው? ለእኔም የሆነው የልብህ ናፍቆትና ርህራሄህ ተከለከለ።",
    "16": "አብርሃም ባያውቀን እስራኤልም ባይገነዘበን አንተ አባታችን ነህ፤ አቤቱ፥ አንተ አባታችን ነህ፥ ስምህም ከዘላለም ታዳጊያችን ነው።",
    "17": "አቤቱ፥ ከመንገድህ ለምን አሳትኸን? እንዳንፈራህም ልባችንን ለምን አፀናህብን? ስለ ባርያዎችህ ስለ ርስትህ ነገዶች ተመለስ።",
    "18": "የተቀደሰው ህዝብህ መቅደስህን ጥቂት ጊዜ ወረሱት፤ ጠላቶቻችንም ረግጠውታል።",
    "19": "ከዘላለም እንዳልገዛኸን በስምህም እንዳልተጠራን ሆነናል።"
}