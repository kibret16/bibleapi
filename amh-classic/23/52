{
    "1": "ፅዮን ሆይ፥ ተነሺ፥ ተነሺ፥ ሃይልሽን ልበሺ፤ ቅድስቲቱ ከተማ ኢየሩሳሌም ሆይ፥ ያልተገረዘና ርኩስ ከእንግዲህ ወዲህ አይገባብሽምና ጌጠኛ ልብስሽን ልበሺ።",
    "2": "ኢየሩሳሌም ሆይ፥ ትቢያን አራግፊ፤ ተነሺ፥ ተቀመጪ፤ ምርኮኛይቱ የፅዮን ልጅ ሆይ፥ የአንገትሽን እስራት ፍቺ።",
    "3": "እግዚአብሔር እንዲህ ይላል፦ በከንቱ ተሽጣችሁ ነበር፥ ያለ ገንዘብም ትቤዣላችሁ።",
    "4": "ጌታ እግዚአብሔር እንዲህ ይላል፦ ወገኔ በዚያ እንግዳ ሆኖ ይቀመጥ ዘንድ አስቀድሞ ወደ ግብፅ ወረደ፥ አሶርም ያለ ምክንያት በደለው።",
    "5": "ወገኔ በከንቱ ተወስዶአልና አሁን ከዚህ ምን አለኝ? ይላል እግዚአብሔር፤ የሚገዙአቸው ይጮሃሉ፥ ይላል እግዚአብሔር፥ ስሜም ሁልጊዜ ቀኑን ሁሉ ይሰደባል።",
    "6": "ስለዚህ ወገኔ ስሜን ያውቃል፥ ስለዚህም የምናገር እኔ እንደ ሆንሁ በዚያ ቀን ያውቃሉ፤ እነሆ፥ እኔ ነኝ።",
    "7": "የምስራች የሚናገር፥ ሰላምንም የሚያወራ፥ የመልካምንም ወሬ የምስራች የሚናገር፥ መድሃኒትንም የሚያወራ፥ ፅዮንንም፦ አምላክሽ ነግሶአል የሚል ሰው እግሩ በተራሮች ላይ እጅግ ያማረ ነው።",
    "8": "እነሆ፥ ጉበኞችሽ ጮኸዋል፤ እግዚአብሔር ወደ ፅዮን በተመለሰ ጊዜ አይን በአይን ይተያያሉና ድምፃቸውን ያነሳሉ፥ በአንድነትም ይዘምራሉ።",
    "9": "እናንተ የኢየሩሳሌም ፍርስራሾች ሆይ፥ እግዚአብሔር ህዝቡን አፅናንቶአልና፥ ኢየሩሳሌምንም ታድጎአልና ደስ ይበላችሁ፥ በአንድነትም ዘምሩ።",
    "10": "እግዚአብሔር የተቀደሰውን ክንዱን በአህዛብ ሁሉ ፊት ገልጦአል፥ በምድር ዳርቻ የሚኖሩትም ሁሉ የአምላካችንን መድሃኒት ያያሉ።",
    "11": "እናንተ የእግዚአብሔር እቃ የምትሸከሙ ሆይ፥ እልፍ በሉ፥ እልፍ በሉ፥ ከዚያ ውጡ፥ ርኩስን ነገር አትንኩ፥ ከመካከልዋ ውጡ፥ ንፅሃን ሁኑ።",
    "12": "እግዚአብሔር ይቀድማችኋልና፥ የእስራኤልም አምላክ ይከተላችኋልና በችኮላ አትወጡም በመኮብለልም አትሄዱም።",
    "13": "እነሆ፥ ባርያዬ በማስተዋል ያደርጋል፤ ይከብራል ከፍ ከፍም ይላል፥ እጅግ ታላቅም ይሆናል።",
    "14": "ፊቱ ከሰዎች ሁሉ ይልቅ፥ መልኩም ከሰዎች ልጆች ይልቅ ተጎሳቁሎአልና ብዙ ሰዎች ስለ አንተ እንደ ተደነቁ፥ እንዲሁ ብዙ አህዛብን ያስደንቃል፤",
    "15": "ያልተነገረላቸውንም ያያሉና፥ ያልሰሙትንም ያስተውላሉና ነገስታት ስለ እርሱ አፋቸውን ይዘጋሉ።"
}