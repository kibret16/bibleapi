{
    "1": "ለኤፍሬም ሰካሮች ትእቢት አክሊል፥ በወይን ጠጅ ለተሸነፉ በወፍራም ሸለቆአቸው ራስ ላይ ላለችም ለረገፈች ለክብሩ ጌጥ አበባ ወዮ!",
    "2": "እነሆ፥ በጌታ ዘንድ ሃያል ብርቱ የሆነ አለ። እንደ በረዶ ወጨፎ፥ እንደሚያጠፋም አውሎ ነፋስ፥ እንደሚያጥለቀልቅም እንደ ታላቅ ውሃ ፈሳሽ በጠነከረ እጅ ወደ ምድር ይጥላል።",
    "3": "የኤፍሬም ሰካሮች ትእቢት አክሊል በእግር ይረገጣል፤",
    "4": "በወፍራሙ ሸለቆ ራስ ላይ ያለች የረገፈች የክብሩ ጌጥ አበባ ከመከር በፊት አስቀድማ እንደምትበስል በለስ ትሆናለች፤ ሰው ባያት ጊዜ በእጁ እንዳለች ይበላታል።",
    "5": "በዚያ ቀን የሰራዊት ጌታ እግዚአብሔር ለቀሩት ህዝቡ የክብር ዘውድና የጌጥ አክሊል ይሆናል፤",
    "6": "በፍርድ ወንበር ላይ ለሚቀመጥም የፍርድ መንፈስ፥ ሰልፉን ወደ በር ለሚመልሱም ሃይል ይሆናል።",
    "7": "እነዚህም ደግሞ ከወይን ጠጅ የተነሳ ይስታሉ፥ ከሚያሰክርም መጠጥ የተነሳ ይፋንናሉ፤ ካህኑና ነቢዩ ከሚያሰክር መጠጥ የተነሳ ይስታሉ፥ በወይን ጠጅም ይዋጣሉ፥ ከሚያሰክርም መጠጥ የተነሳ ይፋንናሉ፤ በራእይ ይስታሉ፥ በፍርድም ይሰናከላሉ።",
    "8": "ማእዱ ሁሉ ትፋትንና ርኩሰትን ተሞልቶአታል፤ ንፁህ ስፍራ እንኳ የለም።",
    "9": "እውቀትን ለማን ያስተምረዋል? ወይስ ወሬ ማስተዋልን ለማን ይሰጣል? ወተትን ለተዉ ወይስ ጡትን ለጣሉ ነውን?",
    "10": "ትእዛዝ በትእዛዝ፥ ትእዛዝ በትእዛዝ፥ ስርአት በስርአት፥ ስርአት በስርአት፥ ጥቂት በዚህ ጥቂት በዚያ ነው።",
    "11": "በባእድ አፍ በልዩም ልሳን ለዚህ ህዝብ ይናገራል፤ እርሱም፦ እረፍት ይህች ናት፥",
    "12": "የደከመውን አሳርፉ፤ ይህችም ማረፊያ ናት አላቸው፤ እነርሱ ግን መስማትን እንቢ አሉ።",
    "13": "ስለዚህ ሄደው ወደ ኋላ እንዲወድቁ እንዲሰበሩም ተጠምደውም እንዲያዙ የእግዚአብሔር ቃል ትእዛዝ በትእዛዝ፥ ትእዛዝ በትእዛዝ፥ ስርአት በስርአት፥ ስርአት በስርአት፥ ጥቂት በዚህ ጥቂት በዚያ ይሆንላቸዋል።",
    "14": "ስለዚህ በኢየሩሳሌም ያለውን ህዝብ የምትገዙ ፌዘኞች ሆይ፥ የእግዚአብሔርን ቃል ስሙ።",
    "15": "እናንተም፦ ከሞት ጋር ቃል ኪዳን አድርገናል፥ ከሲኦልም ጋር ተማምለናል፤ ሃሰትን መሸሸጊያችን አድርገናልና፥ በሃሰትም ተሰውረናልና የሚትረፈረፍ መቅሰፍት ባለፈ ጊዜ አይደርስብንም ስላላችሁ፥",
    "16": "ስለዚህ ጌታ እግዚአብሔር እንዲህ ይላል፦ እነሆ፥ በፅዮን ድንጋይን ለመሰረት አስቀምጣለሁ፤ የተፈተነውን፥ የከበረውን፥ መሰረቱ የፀናውን የማእዘን ድንጋይ የሚያምን አያፍርም።",
    "17": "ለገመድ ፍርድን ለቱንቢም ፅድቅን አደርጋለሁ፤ በረዶውም የሃሰትን መሸሸጊያ ይጠርጋል፥ ውሆችም መሰወሪያውን ያሰጥማሉ።",
    "18": "ከሞትም ጋር ያደረጋችሁት ቃል ኪዳን ይፈርሳል፥ ከሲኦልም ጋር የተማማላችሁት መሃላ አይፀናም፤ የሚትረፈረፍ መቅሰፍት ባለፈ ጊዜ ትረገጡበታላችሁ።",
    "19": "ባለፈም ጊዜ ይወስዳችኋል፤ ማለዳ ማለዳ ቀንና ሌሊት ያልፋል፤ ወሬውንም ማስተዋል ድንጋጤ ይሆናል።",
    "20": "ሰው በእርሱ ላይ ተዘርግቶ ቢተኛ አልጋው አጭር ነው፤ ሰውም ሰውነቱን መሸፈን ቢወድድ መጎናፀፊያ ጠባብ ነው።",
    "21": "እግዚአብሔርም ስራውን ማለት እንግዳ ስራውን ይሰራ ዘንድ፥ አድራጎቱንም ማለት ያልታወቀውን አድራጎቱን ያደርግ ዘንድ በፐራሲም ተራራ እንደ ነበረ ይነሳል፥ በገባኦንም ሸለቆ እንደ ነበረ ይቆጣል።",
    "22": "አሁንም በምድር ሁሉ ላይ የሚፀናውን የጥፋት ትእዛዝ ከሰራዊት ጌታ ከእግዚአብሔር ዘንድ ሰምቻለሁና እስራት እንዳይፀናባችሁ አታፊዙ።",
    "23": "አድምጡ ድምፄንም ስሙ፤ ልብ አድርጉ ንግግሬንም ስሙ።",
    "24": "በውኑ ገበሬ ሊዘራ ሁልጊዜ ያርሳልን? ወይስ ሁልጊዜ እርሻውን ይገለግላልን?",
    "25": "ጓሉንስ ይከሰክሳልን? እርሻውን ባስተካከለ ጊዜ ጥቁሩን አዝሙድ፥ ከሙኑንም፥ ስንዴውንም በተርታ፥ ገብሱንም በስፍራው፥ አጃንም በደረጃው የሚዘራ አይደለምን?",
    "26": "ይህንም ብልሃት አምላኩ ያስታውቀዋል ያስተምረውማል።",
    "27": "ጥቁሩ አዝሙድ በተሳለች መሄጃ አያኬድም፥ የሰረገላም መንኮራኩር በከሙን ላይ አይዞርም፤ ነገር ግን ጥቁሩ አዝሙድ በሽመል ከሙኑም በበትር ይወቃል።",
    "28": "የእንጀራ እህል ይደቅቃልን? ለዘላለም አያኬደውም፤ የሰረገላውን መንኮራኩርና ፈረሶቹን ምንም ቢያስኬድበት አያደቅቀውም።",
    "29": "ይህም ደግሞ ድንቅ ምክር ከሚመክር በግብሩም ማለፊያ ከሆነው ከሰራዊት ጌታ ከእግዚአብሔር ወጥቶአል።"
}