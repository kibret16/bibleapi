{
    "1": "አሁንም ያእቆብ ሆይ፥ የፈጠረህ፥ እስራኤልም ሆይ፥ የሰራህ እግዚአብሔር እንዲህ ይላል፦ ተቤዥቼሃለሁና አትፍራ፤ በስምህም ጠርቼሃለሁ፥ አንተ የእኔ ነህ።",
    "2": "በውሃ ውስጥ ባለፍህ ጊዜ ከአንተ ጋር እሆናለሁ፥ በወንዞችም ውስጥ ባለፍህ ጊዜ አያሰጥሙህም፤ በእሳትም ውስጥ በሄድህ ጊዜ አትቃጠልም፥ ነበልባሉም አይፈጅህም።",
    "3": "እኔ የእስራኤል ቅዱስ አምላክህ እግዚአብሔር መድሃኒትህ ነኝ፤ ግብፅን ለአንተ ቤዛ አድርጌ፥ ኢትዮጵያንና ሳባንም ለአንተ ፋንታ ሰጥቻለሁ።",
    "4": "በአይኔ ፊት የከበርህና የተመሰገንህ ነህና፥ እኔም ወድጄሃለሁና ስለዚህ ሰዎችን ለአንተ አህዛብንም ለነፍስህ እሰጣለሁ።",
    "5": "እኔ ከአንተ ጋር ነኝና አትፍራ፤ ዘርህንም ከምስራቅ አመጣዋለሁ፥ ከምእራብም እሰበስብሃለሁ።",
    "6-7": "ሰሜንን፦ መልሰህ አምጣ፥ ደቡብንም፦ አትከልክል፤ ወንዶች ልጆቼን ከሩቅ ሴቶች ልጆቼንም ከምድር ዳርቻ፥ በስሜ የተጠራውን ለክብሬም የፈጠርሁትን፥ የሰራሁትንና ያደረግሁትን ሁሉ አምጣ እለዋለሁ።",
    "8": "አይኖች ያሉአቸውን እውሮችን ህዝብ፥ ጆሮችም ያሉአቸውን ደንቆሮቹን አውጣ።",
    "9": "አህዛብ ሁሉ በአንድነት ይሰብሰቡ ወገኖችም ይከማቹ፤ ከመካከላቸው ይህን የሚናገር፥ የቀድሞውንስ ነገር የሚያሳየን ማን ነው? ይፀድቁ ዘንድ ምስክሮቻቸውን ያምጡ፥ ሰምተውም፦ እውነት ነው ይበሉ።",
    "10": "ታውቁና ታምኑብኝ ዘንድ እኔም እንደሆንሁ ታስተውሉ ዘንድ፥ እናንተ የመረጥሁትም ባርያዬ ምስክሮቼ ናችሁ ይላል እግዚአብሔር፤ ከእኔ በፊት አምላክ አልተሰራም ከእኔም በኋላ አይሆንም።",
    "11": "እኔ፥ እኔ እግዚአብሔር ነኝ፥ ከእኔ ሌላም የሚያድን የለም።",
    "12": "ተናግሬአለሁ አድኜማለሁ አሳይቼማለሁ፥ በእናንተም ዘንድ ባእድ አምላክ አልነበረም፤ ስለዚህ እናንተ ምስክሮቼ ናችሁ፥ ይላል እግዚአብሔር፥ እኔም አምላክ ነኝ።",
    "13": "ከጥንት ጀምሮ እኔ ነኝ ከእጄም የሚያመልጥ የለም፤ እሰራለሁ፥ የሚከለክልስ ማን ነው?",
    "14": "የእስራኤል ቅዱስ፥ የሚቤዣችሁ፥ እግዚአብሔር እንዲህ ይላል፦ ስለ እናንተ ወደ ባቢሎን ሰድጃለሁ፥ ከለዳውያንንም ሁሉ ስደተኞች አድርጌ በሚመኩባቸው መርከቦች አዋርዳቸዋለሁ።",
    "15": "ቅዱሳችሁ፥ የእስራኤል ፈጣሪ፥ ንጉሳችሁ፥ እግዚአብሔር እኔ ነኝ።",
    "16": "እግዚአብሔር በባህር ውስጥ መንገድን በሃይለኛም ውሃ ውስጥ መተላለፊያን ያደርጋል፤",
    "17": "እግዚአብሔር ሰረገላውንና ፈረሱን ሰራዊቱንና አርበኛውን ያወጣል፤ እነርሱ ግን በአንድነት ተኝተዋል፥ አይነሱም፤ ቀርተዋል፥ እንደ ጥዋፍ ኩስታሪም ጠፍተዋል፤ እግዚአብሔር እንዲህ ይላል፦",
    "18": "የፊተኛውን ነገር አታስተውሉ፥ የጥንቱንም ነገር አታስቡ።",
    "19": "እነሆ፥ አዲስ ነገርን አደርጋለሁ፤ እርሱም አሁን ይበቅላል፥ እናንተም አታውቁትምን? በምድረ በዳም መንገድን በበረሃም ወንዞችን አደርጋለሁ።",
    "20-21": "ምስጋናዬን እንዲናገሩ ለእኔ የፈጠርሁት ህዝብ፥ የመረጥሁትን ህዝቤን አጠጣ ዘንድ በምድረ በዳ ውሃን በበረሃም ወንዞችን ሰጥቻለሁና የምድረ በዳ አራዊት፥ ቀበሮችና ሰጎኖች፥ ያከብሩኛል።",
    "22": "ያእቆብ ሆይ፥ አንተ ግን አልጠራኸኝም፥ አንተም እስራኤል ሆይ፥ በእኔ ዘንድ ደክመሃል።",
    "23": "ለሚቃጠል መስዋእት በጎችህን አላቀረብህልኝም በሌላም መስዋእትህ አላከበርኸኝም፤ በእህልም ቁርባን አላስቸገርሁህም በእጣንም አላደከምሁህም።",
    "24": "እጣንም በገንዘብ አልገዛህልኝም በመስዋእትህም ስብ አላጠገብኸኝም፤ ነገር ግን በሃጢአትህ አስቸገርኸኝ፥ በበደልህም አደከምኸኝ።",
    "25": "መተላለፍህን፦ ስለ እኔ ስል የምደመስስ እኔ ነኝ ሃጢአትህንም አላስብም።",
    "26": "አሳስበኝ፥ በአንድነትም ሆነን እንፋረድ፤ እንድትፀድቅ ነገርህን ተናገር።",
    "27": "ፊተኛው አባትህ ሃጢአት ሰርቶአል፥ መምህሮችህም በድለውኛል።",
    "28": "ስለዚህ የመቅደሱን አለቆች አረከስሁ፥ ያእቆብንም እርግማን፥ እስራኤልንም ስድብ አደረግሁ።"
}