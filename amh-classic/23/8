{
    "1": "እግዚአብሔርም፦ ታላቅ ሰሌዳ ወስደህ፦ ምርኮ ፈጠነ፥ ብዝበዛ ቸኮለ ብለህ በሰው ፊደል ፃፍበት።",
    "2": "የታመኑትን ሰዎች ካህኑን ኦርዮንና የበራክዩን ልጅ ዘካርያስን ምስክሮች አድርግልኝ አለኝ።",
    "3": "ወደ ነቢይቱም ቀረብሁ፤ እርስዋም ፀነሰች ወንድ ልጅንም ወለደች።",
    "4": "እግዚአብሔርም፦ ህፃኑ አባቱንና እናቱን መጥራት ሳያውቅ የደማስቆን ሃብትና የሰማርያን ምርኮ በአሶር ንጉስ ፊት ይወስዳልና ስሙን፦ ምርኮ ፈጠነ፥ ብዝበዛ ቸኮለ ብለህ ጥራው አለኝ።",
    "5": "እግዚአብሔርም ደግሞ ተናገረኝ እንዲህም አለኝ፦",
    "6": "ይህ ህዝብ በቀስታ የሚሄደውን የሰሊሆምን ውሃ ጠልቶአልና፥ ረአሶንንና የሮሜልዩንም ልጅ ወዶአልና ስለዚህ፥",
    "7": "እነሆ፥ እግዚአብሔር ብርቱና ብዙ የሆነውን የወንዝ ውሃ፥ የአሶርን ንጉስና ክብሩን ሁሉ፥ ያመጣባቸዋል መስኖውንም ሁሉ ሞልቶ ይወጣል፥ በዳሩም ሁሉ ላይ ይፈስሳል፤",
    "8": "እየጎረፈም ወደ ይሁዳ ይገባል፤ እያጥለቀለቀም ያልፋል፥ እስከ አንገትም ይደርሳል፤ አማኑኤል ሆይ፥ የክንፉ መዘርጋት የአገርህን ስፋት ትሞላለች።",
    "9": "አህዛብ ሆይ፥ እወቁና ደንግጡ፤ እናንተም ምድራችሁ የራቀ ሁሉ፥ አድምጡ ታጠቁም፥ ደንግጡ ታጠቁ ደንግጡ።",
    "10": "ተመካከሩ፥ ምክራችሁም ይፈታል፤ ቃሉን ተናገሩ፥ ቃሉም አይፀናም፤ እግዚአብሔር ከእኛ ጋር ነውና።",
    "11": "እግዚአብሔርም በፅኑ እጅ እንዲህ ተናገረኝ፥ በዚህም ህዝብ መንገድ አንዳልሄድ አስጠነቀቀኝ፥ እንዲህም አለኝ፦",
    "12": "ይህ ህዝብ፦ ዱለት ነው በሚሉት ሁሉ፦ ዱለት ነው አትበሉ፤ መፈራታቸውንም አትፍሩ፥ አትደንግጡ።",
    "13": "ነገር ግን የሰራዊት ጌታ እግዚአብሔርን ቀድሱት፤ የሚያስፈራችሁና የሚያስደነግጣችሁም እርሱ ይሁን።",
    "14": "እርሱም ለመቅደስ ይሆናል፤ ነገር ግን ለሁለቱ ለእስራኤል ቤቶች ለእንቅፋት ድንጋይና ለማሰናከያ አለት፥ በኢየሩሳሌምም ለሚኖሩ ለወጥመድና ለአሽክላ ይሆናል።",
    "15": "ብዙዎችም በእርሱ ይሰናከላሉ፥ ይወድቁማል፥ ይሰበሩማል፥ ይጠመዱማል፥ ይያዙማል።",
    "16": "ምስክሩን እሰር፤ በደቀ መዛሙርቶቼም መካከል ህጉን አትም።",
    "17": "ከያእቆብም ቤት ፊቱን የመለሰውን እግዚአብሔርን እጠብቃለሁ፥ እተማመንበትማለሁ።",
    "18": "እነሆ፥ እኔና እግዚአብሔር የሰጠኝ ልጆች ለእስራኤል በፅዮን ተራራ ከሚኖረው ከሰራዊት ጌታ ከእግዚአብሔር ዘንድ ምልክትና ተአምራት ነን።",
    "19": "እርሱም፦ የሚጮሁትንና ድምፃቸውን ዝቅ አድርገው የሚናገሩትን መናፍስት ጠሪዎችንና ጠንቋዮችን ጠይቁ ባሉአችሁ ጊዜ፥ ህዝቡ ከአምላኩ መጠየቅ አይገባውምን? ወይስ ለህያዋን ሲሉ ሙታንን ይጠይቃሉን?",
    "20": "ወደ ህግና ወደ ምስክር ሂዱ! እንዲህም ያለውን ቃል ባይናገሩ ንጋት አይበራላቸውም።",
    "21": "እነርሱም ተጨንቀውና ተርበው ያልፋሉ፤ በተራቡም ጊዜ ተቆጥተው ንጉሳቸውንና አምላካቸውን ይረግማሉ፥ ወደ ላይም ይመለከታሉ፤",
    "22": "ወደ ምድርም ይመለከታሉ፥ እነሆም፥ መከራና ጨለማ የሚያስጨንቅም ጭጋግ አለ፤ ወደ ድቅድቅም ጨለማ ይሰደዳሉ።"
}