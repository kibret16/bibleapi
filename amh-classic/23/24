{
    "1": "እነሆ፥ እግዚአብሔር ምድርን ባዶ ያደርጋታል፥ ባድማም ያደርጋታል፥ ይገለብጣትማል፥ በእርስዋም የተቀመጡትን ይበትናል።",
    "2": "እንደ ህዝቡም እንዲሁ ካህኑ፥ እንደ ባርያውም እንዲሁ ጌታው፥ እንደ ባርያይቱም እንዲሁ እመቤትዋ፥ እንደሚገዛም እንዲሁ የሚሸጠው፥ እንደ አበዳሪውም እንዲሁ ተበዳሪው፥ እንደ እዳ አስከፋዩም እንዲሁ እዳ ከፋዩ ይሆናል።",
    "3": "ምድር መፈታትን ትፈታለች፥ ፈፅማም ትበላሻለች፤ እግዚአብሔር ይህን ቃል ተናግሮአልና።",
    "4": "ምድርም አለቀሰች ረገፈችም፤ አለም ደከመች ረገፈችም፤ የምድርም ህዝብ ታላላቆች ደከሙ።",
    "5": "ምድርም ከሚቀመጡባት በታች ረክሳለች፥ ህጉን ተላልፈዋልና፥ ስርአቱንም ለውጠዋልና፥ የዘላለሙንም ቃል ኪዳን አፍርሰዋልና።",
    "6": "ስለዚህ መርገም ምድርን ትበላለች በእርስዋም የተቀመጡ ይቀጣሉ፤ ስለዚህ የምድር ሰዎች ይቃጠላሉ ጥቂት ሰዎችም ይቀራሉ።",
    "7": "የወይን ጠጅ አለቀሰች፥ የወይን ንግድ ደከመች፥ ልባቸው ደስ ያለው ሁሉ ተከዙ።",
    "8": "የከበሮው ሃሴት ቀርቶአል፥ የደስተኞች ድምፅ ዝም ብሎአል፥ የመሰንቆ ደስታ ቀርቶአል።",
    "9": "እየዘፈኑም የወይን ጠጅን አይጠጡትም፥ የሚያሰክርም መጠጥ ለሚጠጡት መራራ ይሆናል።",
    "10": "ባድማ የሆነችው ከተማ ፈረሰች፤ ቤት ሁሉ ማንም እንዳይገባበት ተዘጋ።",
    "11": "ስለ ወይኑም ጠጅ በአደባባይ ጩኸት ይሆናል፤ ደስታ ሁሉ ጨልሞአል፥ የምድርም ሃሴት ፈልሶአል።",
    "12": "ከተማይቱም ባድማ ሆናለች፥ በርዋም በጥፋት ተመትቶአል።",
    "13": "የወይራን ዛፍ እንደ መምታት፥ ከወይንም መከር በኋላ ቃርሚያውን እንደ መልቀም፥ እንዲሁ በምድር መካከል በአህዛብም መካከል ይሆናል።",
    "14": "እነዚህ ድምፃቸውን ያነሳሉ፥ እልልም ይላሉ፥ ስለ እግዚአብሔር ክብርም ከባህር ይጣራሉ።",
    "15": "ስለዚህ እግዚአብሔርን በምስራቅ፥ የእስራኤልንም አምላክ የእግዚአብሔርንም ስም በባህር ደሴቶች አክብሩ።",
    "16": "ለፃድቁ ክብር ይሁን የሚለውን ዝማሬ ከምድር ዳርቻ ሰምተናል። እኔ ግን፦ ከሳሁ፥ ከሳሁ፥ ወዮልኝ! ወንጀለኞች ወንጅለዋል፤ ወንጀለኞች እጅግ ወንጅለዋል አልሁ።",
    "17": "በምድር ላይ የምትኖር ሆይ፥ ፍርሃትና ገደል ወጥመድም በአንተ ላይ አሉ።",
    "18": "የሰማይ መስኮቶች ተከፍተዋልና፥ የምድርም መሰረት ተናውጣለችና ከፍርሃት ድምፅ የሸሸ በገደል ይወድቃል፥ ከገደልም የወጣ በወጥመድ ይያዛል።",
    "19": "ምድር ተሰባበረች፥ ምድር ፈፅማ ደቀቀች፥ ምድር ተነዋወጠች።",
    "20": "ምድር እንደ ሰካር ሰው ትንገዳገዳለች፥ እንደ ዳስም ትወዛወዛለች፤ መተላለፍዋ ይከብድባታል፥ ትወድቅማለች ደግማም አትነሳም።",
    "21": "በዚያም ቀን እንደዚህ ይሆናል፤ እግዚአብሔር በከፍታ ያለውን ሰራዊት በከፍታ ላይ፥ በምድርም ያሉትን ነገስታት በምድር ላይ ይቀጣቸዋል።",
    "22": "ግዞተኞች በጉድጓድ እንደሚከማቹ በአንድነት ይከማቻሉ፥ በግዞት ቤትም ውስጥ ተዘግተው ይኖራሉ፥ ከብዙ ቀንም በኋላ ይጎበኛሉ።",
    "23": "የሰራዊት ጌታ እግዚአብሔርም በፅዮን ተራራና በኢየሩሳሌም ላይ ይነግሳልና፥ በሽማግሌዎቹም ፊት ክብር ይሆናልና ጨረቃ ይታወካል ፀሃይም ያፍራል።"
}