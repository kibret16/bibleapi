{
    "1": "እነሆ፥ የሰራዊት ጌታ እግዚአብሔር ከኢየሩሳሌምና ከይሁዳ ድጋፍንና ብርታትን፥ የእንጀራን ድጋፍ ሁሉ የውሃውንም ድጋፍ ሁሉ፥",
    "2": "ሃያሉንም፥ ተዋጊውንም፥ ፈራጁንም፥ ነቢዩንም፥ ምዋርተኛውንም፥",
    "3": "ሽማግሌውንም፥ የአምሳ አለቃውንም፥ ከበርቴውንም፥ አማካሪውንም፥ ብልሁንም ሰራተኛ፥ አስማት አዋቂውንም ይነቅላል።",
    "4": "አለቆቻቸው እንዲሆኑ ብላቴኖችን አስነሳባቸዋለሁ፥ ህፃናቶችም ይገዙአቸዋል።",
    "5": "ህዝቡም፥ ሰው በሰው ላይ ሰውም በባልንጀራው ላይ፥ ይገፋፋል፤ ብላቴናውም በሽማግሌው ላይ የተጠቃውም በከበርቴው ላይ ይኮራል።",
    "6": "ሰውም በአባቱ ቤት ውስጥ ወንድሙን ይዞ፦ አንተ ልብስ አለህ አለቃም ሁንልን ይህችም ባድማ ከእጅህ በታች ትሁን ሲለው፥",
    "7": "በዚያ ቀን ድምፁን ከፍ አድርጎ፦ እኔ በቤቴ ውስጥ እንጀራ ወይም ልብስ የለኝምና ባለ መድሃኒት አልሆንም፤ በህዝቡም ላይ አለቃ አታደርጉኝም ይላል።",
    "8": "የክብሩን አይን ያስቆጡ ዘንድ ምላሳቸውና ስራቸው በእግዚአብሔር ላይ ነውና ኢየሩሳሌም ተፈታች ይሁዳም ወደቀ።",
    "9": "የፊታቸውም እፍረት ይመሰክርባቸዋል፤ እንደ ሰዶምም ሃጢአታቸውን ያወራሉ፥ አይሰውሩአትም። በራሳቸው ላይ ክፉ ነገርን ሰርተዋልና ለነፍሳቸው ወዮ!",
    "10": "የስራቸውን ፍሬ ይበላሉና ፃድቁን፦ መልካም ይሆንልሃል በሉት።",
    "11": "እንደ እጁ ስራ ፍዳው ይደረግበታልና ለበደለኛ ወዮ! ክፉም ደርሶበታል።",
    "12": "ህዝቤንስ አስገባሪዎቻቸው ይገፍፉአቸዋል፥ አስጨናቂዎችም ይሰለጥኑባቸዋል። ህዝቤ ሆይ፥ የመሩአችሁ ያስቱአችኋል የምትሄዱበትንም መንገድ ያጠፋሉ።",
    "13": "እግዚአብሔር ለፍርድ ተነስቶአል በህዝቡም ላይ ሊፈርድ ቆሞአል።",
    "14": "እግዚአብሔር ከህዝቡ ሽማግሌዎችና ከአለቆቻቸው ጋር ይፋረዳል፤ የወይኑን ቦታ የጨረሳችሁ እናንተ ናችሁ፤ ከድሆች የበዘበዛችሁት በቤታችሁ አለ፤",
    "15": "ህዝቤንም ለምን ታደቅቁአቸዋላችሁ? የድሆችንስ ፊት ለምን ትፈጫላችሁ? ይላል የሰራዊት ጌታ እግዚአብሔር፡፡",
    "16": "ደግሞም እግዚአብሔር እንዲህ አለ፦ የፅዮን ቆነጃጅት ኮርተዋልና፥ አንገታቸውንም እያሰገጉ በአይናቸውም እያጣቀሱ፥ ፈንጠርም እያሉ፥ በእግራቸውም እያቃጨሉ ይሄዳሉና",
    "17": "ስለዚህ ጌታ የፅዮንን ቆነጃጅት አናት በቡሃነት ይመታል፥ እግዚአብሔርም ህፍረተ ስጋቸውን ይገልጣል።",
    "18": "በዚያም ቀን ጌታ የእግር አልቦውን ክብር፥ መርበብንም፥ ጨረቃ የሚመስለውንም ጌጥ፥ የጆሮ እንጥልጥሉንም፥",
    "19": "አንባሩንም፥ መሸፈኛውንም፥ ቀፀላውንም፥",
    "20": "ሰንሰለቱንም፥ መቀነቱንም፥ የሽቱውንም እቃ፥",
    "21": "አሸንክታቡንም፥ የእጅና የአፍንጫ ቀለበቱንም፥",
    "22": "የአመት በአልንም ልብስ፥ መጎናፀፊያውንም፥ ልግምበገላውንም፥ ከረጢቱንም፥",
    "23": "መስተዋቱንም፥ ከጥሩ በፍታ የተሰራውንም ልብስ፥ ራስ ማሰሪያውንም፥ አይነ ርግቡንም ያስወግዳል።",
    "24": "እንዲህም ይሆናል፤ በሽቱ ፋንታ ግማት፥ በመታጠቂያውም ፋንታ ገመድ፥ ጠጉርንም በመንቀስ ፋንታ ቡሃነት፥ በመጎናፀፊያ ፋንታ ማቅ፥ በውበትም ፋንታ ጠባሳ ይሆናል።",
    "25": "ጉልማሶችሽ በሰይፍ፥ ሃያላንሽም በውጊያ ይወድቃሉ።",
    "26": "በሮችዋ ያዝናሉ ያለቅሱማል፤ እርስዋም ብቻዋን በምድር ላይ ትቀመጣለች።"
}