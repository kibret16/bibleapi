{
    "1": "የአሞፅ ልጅ ኢሳይያስ ስለ ይሁዳና ስለ ኢየሩሳሌም ያየው ቃል።",
    "2": "በዘመኑም ፍፃሜ የእግዚአብሔር ቤት ተራራ በተራሮች ራስ ላይ ፀንቶ ይቆማል፥ ከኮረብቶችም በላይ ከፍ ከፍ ይላል፥ አህዛብም ሁሉ ወደ እርሱ ይሰበሰባሉ።",
    "3": "ህግ ከፅዮን የእግዚአብሔርም ቃል ከኢየሩሳሌም ይወጣልና ብዙዎች አህዛብ ሄደው፦ ኑ፥ ወደ እግዚአብሔር ተራራ፥ ወደ ያእቆብ አምላክ ቤት እንውጣ፤ እርሱም መንገዱን ያስተምረናል፥ በጎዳናውም እንሄዳለን ይላሉ።",
    "4": "በአህዛብም መካከል ይፈርዳል፥ በብዙ አህዛብም ላይ ይበይናል ሰይፋቸውንም ማረሻ ጦራቸውንም ማጭድ ለማድረግ ይቀጠቅጣሉ ህዝብም በህዝብ ላይ ሰይፍ አያነሳም፥ ሰልፍም ከእንግዲህ ወዲህ አይማሩም።",
    "5": "እናንተ የያእቆብ ቤት ሆይ፥ ኑ፥ በእግዚአብሔር ብርሃን እንሂድ።",
    "6": "ህዝብህን የያእቆብን ቤት ትተሃልና፤ ይኸውም የምስራቅን ሰዎች አመል ስለ ተሞሉ፥ እንደ ፍልስጥኤማውያንም ምዋርተኞች ስለ ሆኑ፥ ከባእድ ልጆችም ጋር ስለ ተባበሩ ነው።",
    "7": "ምድራቸው በብርና በወርቅ ተሞልታለች፥ ለመዛግብቶቻቸውም ፍፃሜ የለውም፤ ምድራቸውም ደግሞ በፈረሶች ተሞልታለች፥ ለሰረገሎቻቸውም ፍፃሜ የለውም።",
    "8": "ምድራቸው ደግሞ በጣኦታት ተሞልታለች፤ ጣቶቻቸውም ላደረጉት ለእጃቸው ስራ ይሰግዳሉ።",
    "9": "ታናሹም ሰው ዝቅ ብሎአል፥ ጨዋውም ተዋርዶአል፤ ሃጢአታቸውንም ይቅር አትበላቸው።",
    "10": "ከእግዚአብሔር ማስደንገጥና ከግርማው ክብር የተነሳ ወደ ድንጋይ ዋሻ ግባ፥ በመሬትም ውስጥ ተሸሸግ።",
    "11": "ከፍ ያለችውም የሰው አይን ትዋረዳለች፥ የሰዎችም ኩራት ትወድቃለች፥ በዚያም ቀን እግዚአብሔር ብቻውን ከፍ ከፍ ይላል።",
    "12": "የሰራዊት ጌታ የእግዚአብሔር ቀን በትእቢተኛውና በኩራተኛው ሁሉ ላይ ከፍ ባለውም ላይ ይሆናል፥ እርሱም ይዋረዳል፤",
    "13": "ደግሞም በረጅሙ ከፍ ባለው በሊባኖስ ዝግባ ሁሉ ላይ፥ በባሳንም ዛፍ ሁሉ ላይ፥",
    "14": "በረጅሙም ተራራ ሁሉ ላይ፥ ከፍ ባለውም ኮረብታ ሁሉ ላይ፥",
    "15": "በረጅሙም ግንብ ሁሉ ላይ፥ በተመሸገውም ቅጥር ሁሉ ላይ፥",
    "16": "በተርሴስም መርከብ ሁሉ ላይ፥ በሚያማምሩ ጣኦታትም ሁሉ ላይ ይሆናል።",
    "17": "ሰውም ሁሉ ይዋረዳል፥ የሰውም ኩራት ይወድቃል፥ በዚያም ቀን እግዚአብሔር ብቻ ከፍ ከፍ ይላል።",
    "18": "ጣኦቶቻቸውም ሁሉ ፈፅመው ይጠፋሉ።",
    "19": "እግዚአብሔርም ምድርን ያናውጥ ዘንድ በተነሳ ጊዜ ሰዎች ከማስደንገጡና ከግርማው ክብሩ የተነሳ ወደ ድንጋይ ዋሻና ወደ ምድር ንቃቃት ውስጥ ይገባሉ።",
    "20": "በዚያን ቀን ሰው ይሰግድላቸው ዘንድ ያበጁአቸውን የብሩንና የወርቁን ጣኦቶቹን ለፍልፈልና ለሌሊት ወፍ ይጥላል።",
    "21": "እግዚአብሔርም ምድርን ያናውጥ ዘንድ በተነሳ ጊዜ ከማስደንገጡና ከግርማው ክብር የተነሳ ወደ ድንጋይ ዋሻና ወደ ተሰነጠቁ አለቶች ውስጥ ይገባሉ።",
    "22": "እስትንፋሱ በአፍንጫው ውስጥ ያለበትን ሰው ተዉት፤ እርሱ ስለ ምን ይቆጠራል?"
}