{
    "1": "አሁንም ባርያዬ ያእቆብ የመረጥሁህም እስራኤል ሆይ፥ ስማ።",
    "2": "የፈጠረህ ከማህፀንም የሰራህ የሚረዳህም እግዚአብሔር እንዲህ ይላል፦ ባርያዬ ያእቆብ የመረጥሁህም ይሹሩን ሆይ፥ አትፍራ።",
    "3": "በተጠማ ላይ ውሃን በደረቅም መሬት ላይ ፈሳሾችን አፈስሳለሁና፤ መንፈሴን በዘርህ ላይ በረከቴንም በልጆችህ ላይ አፈስሳለሁ፥",
    "4": "በፈሳሾችም አጠገብ እንደሚበቅሉ እንደ አሃያ ዛፎች በሳር መካከል ይበቅላሉ።",
    "5": "ይህ፦ እኔ የእግዚአብሔር ነኝ ይላል፥ ያም በያእቆብ ስም ይጠራል፤ ይህም፦ እኔ የእግዚአብሔር ነኝ ብሎ በእጁ ይፅፋል በእስራኤልም የቁልምጫ ስም ይጠራል።",
    "6": "የእስራኤል ንጉስ እግዚአብሔር፥ የሚቤዥም የሰራዊት ጌታ እግዚአብሔር እንዲህ ይላል፦ እኔ ፊተኛ ነኝ እኔም ኋለኛ ነኝ፥ ከእኔ ሌላም አምላክ የለም።",
    "7": "እንደ እኔ ያለ ማን ነው? ይነሳና ይጥራ ይናገርም፤ ከጥንት የፈጠርሁትን ህዝብ ያዘጋጅልኝ፥ የሚመጣውም ነገር ሳይደርስ ይንገሩኝ።",
    "8": "አትፍሩ አትደንግጡም፤ ከጥንቱ ጀምሬ አልነገርኋችሁምን? ወይስ አላሳየኋችሁምን? እናንተ ምስክሮቼ ናችሁ። ከእኔ ሌላ አምላክ አለን? አምባ የለም ማንንም አላውቅም።",
    "9": "የተቀረፀውን ምስል የሚሰሩ ሁሉ ከንቱዎች ናቸው፥ የወደዱትም ነገር አይረባቸውም፤ ምስክሮቻቸውም አያዩምና አያውቁም፤ ስለዚህ ያፍራሉ።",
    "10": "አምላክን የሰራ ወይስ ለምንም የማይረባ ምስልን የቀረፀ ማን ነው?",
    "11": "እነሆ፥ ባልንጀሮቹ ሁሉ ያፍራሉ፥ ሰራተኞቹም ከሰዎች ወገን ናቸው፤ ሁላቸው ተሰብስበው ይቁሙ፤ ይፈራሉ በአንድነትም ያፍራሉ።",
    "12": "ብረት ሰሪ መጥረቢያውን ይሰራል፥ በፍምም ውስጥ ያደርገዋል፥ በመዶሻም መትቶ ቅርፅ ይሰጠዋል፥ በክንዱም ሃይል ይሰራዋል፥ እርሱም ይራባል ይደክምማል፥ ውሃም አይጠጣም ይታክትማል።",
    "13": "ጠራቢውም ገመድ ይዘረጋል በበረቅም ያመለክተዋል በመቅረጫም ይቀርፀዋል በመለኪያም ይለካዋል፤ በቤትም ውስጥ ይቀመጥ ዘንድ በሰው አምሳልና በሰው ውበት ያስመስለዋል።",
    "14": "የዝግባን ዛፎች ይቆርጣል፤ የዞጲንና የኮምቦልን ዛፍ ይመርጣል፥ ከዱር ዛፎችም መካከል ይጠነክር ዘንድ ይተወዋል፤ የጥድንም ዛፍ ይተክላል ዝናብም ያበቅለዋል።",
    "15": "ለሰውም ማገዶ ይሆናል፤ ከእርሱም ወስዶ ይሞቃል፥ አንድዶም እንጀራ ይጋግርበታል፤ ከእርሱም አምላክ አበጅቶ ይሰግድለታል፥ የተቀረፀውንም ምስል ሰርቶ በእርሱ ፊት ይንበረከካል።",
    "16": "ግማሹን በእሳት ያቃጥላል፥ በዚያ በግማሹ ስጋ ይበላል፥ ስጋም ይጠብስበትና ይጠግባል፤ ይሞቃልና፦ እሰይ ሞቅሁ፥ እሳቱን አይቻለሁ ይላል።",
    "17": "የቀረውንም እንጨት አምላክ አድርጎ ምስል ይቀርፅበታል፤ በፊቱም ተጎንብሶ ይሰግዳል ወደ እርሱም እየፀለየ፦ አምላኬ ነህና አድነኝ ይላል።",
    "18": "አያውቁም፥ አያስቡም፤ እንዳያዩ አይኖቻቸውን፥ እንዳያስተውሉ ልቦቻቸውን ጨፍነዋል።",
    "19": "በልቡም ማንም አያስብም፦ ግማሽዋን በእሳት አቃጥያለሁ፥ በፍምዋም ላይ እንጀራን ጋግሬአለሁ፥ ስጋም ጠብሼ በልቻለሁ፤ የቀረውንም አስፀያፊ ነገር አደርጋለሁን? ለዛፍስ ግንድ እሰግዳለሁን? እንዲልም እውቀትና ማስተዋል የለውም።",
    "20": "አመድ ይበላል፥ የተታለለ ልብ አስቶታል፥ ነፍሱን ለማዳን አይችልም፥ ወይም፦ በቀኝ እጄ ሃሰት አለ አይልም።",
    "21": "ያእቆብ ሆይ፥ አንተም እስራኤል፥ ባርያዬ ነህና ይህን አስብ፤ እኔ ሰርቼሃለሁ አንተም ባርያዬ ነህ፤ እስራኤል ሆይ፥ በእኔ ዘንድ ያልተረሳ ትሆናለህ።",
    "22": "መተላለፍህን እንደ ደመና፥ ሃጢአትህንም እንደ ጭጋግ ደምስሼአለሁ፤ ተቤዥቼሃለሁና ወደ እኔ ተመለስ።",
    "23": "ሰማያት ሆይ፥ እግዚአብሔር አድርጎታልና ዘምሩ፤ እግዚአብሔር ያእቆብን ተቤዥቶአልና፥ በእስራኤልም ዘንድ ይከበራልና አንተ የምድር ጥልቅ ሆይ፥ ጩህ እናንተም ተራሮች አንተም ዱር በአንተም ያለ ዛፍ ሁሉ፥ እልል በሉ።",
    "24": "ከማህፀን የሰራህ፥ የሚቤዥህ እግዚአብሔር እንዲህ ይላል፦ ሁሉን የፈጠርሁ፥ ሰማያትን ለብቻዬ የዘረጋሁ ምድርንም ያፀናሁ እግዚአብሔር እኔ ነኝ ከእኔ ጋር ማን ነበረ?",
    "25": "የሃሰተኞችን ምልክት ከንቱ አደርጋለሁ፥ ምዋርተኞችንም አሳብዳለሁ፥ ጥበበኞቹንም ወደ ኋላ እመልሳለሁ እውቀታቸውንም ስንፍና አደርጋለሁ፤",
    "26": "የባርያዬን ቃል አፀናለሁ፥ የመልእክተኞቼንም ምክር እፈፅማለሁ፤ ኢየሩሳሌምን፦ የሰው መኖሪያ ትሆኛለሽ፥ የይሁዳንም ከተሞች፦ ትታነፃላችሁ ፍራሾቻችሁንም አቆማለሁ እላለሁ፤",
    "27": "ቀላዩንም፦ ደረቅ ሁን፥ ፈሳሾችህንም አደርቃለሁ እላለሁ፤",
    "28": "ቂሮስንም፦ እርሱ እረኛዬ ነው፤ እርሱም ኢየሩሳሌምን፦ ትታነፂያለሽ ቤተ መቅደስም ይመሰረታል ብሎ ፈቃዴን ሁሉ ይፈፅማል እላለሁ።"
}