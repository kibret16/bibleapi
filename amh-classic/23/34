{
    "1": "እናንተ አህዛብ ሆይ፥ ቅረቡ፥ ስሙ፤ እናንተ ወገኖች ሆይ፥ አድምጡ፤ ምድርና ሙላዋ፥ አለምና ከእርስዋ የሚወጣ ሁሉ ይስሙ።",
    "2": "የእግዚአብሔር ቁጣ በአህዛብ ሁሉ ላይ መአቱም በሰራዊታቸው ሁሉ ላይ ነው፤ ፈፅሞ አጠፋቸው፥ ለመታረድም አሳልፎ ሰጣቸው።",
    "3": "ከእነርሱም የተገደሉት ይጣላሉ፥ የሬሳቸውም ግማት ይሸታል፥ ተራሮችም ከደማቸው የተነሳ ይርሳሉ።",
    "4": "የሰማይም ሰራዊት ሁሉ ይበሰብሳሉ፥ ሰማያትም እንደ መፅሃፍ ጥቅልል ይጠቀለላሉ፥ ከወይንና ከበለስም ቅጠል እንደሚረግፍ ሰራዊታቸው ሁሉ ይረግፋል።",
    "5": "ሰይፌ በሰማይ ሆና እስክትረካ ድረስ ጠጥታለች፤ እነሆ፥ በኤዶምያስና በረገምሁት ህዝብ ላይ ለፍርድ ትወርዳለች።",
    "6": "እግዚአብሔር መስዋእት በባሶራ፥ ታላቅም እርድ በኤዶምያስ ምድር አለውና የእግዚአብሔር ሰይፍ በደም ተሞልታለች፥ በስብም፥ በበግ ጠቦትና በፍየል ደምም፥ በአውራም በግ ኩላሊት ስብ ወፍራለች።",
    "7": "ጎሽ ከእነርሱ ጋር፥ ወይፈኖችም ከኮርማዎች ጋር ይወድቃሉ፤ ምድራቸውም በደም ትረካለች፥ አፈራቸውም በስብ ትወፍራለች።",
    "8": "የእግዚአብሔር የበቀሉ ቀን፥ ስለ ፅዮንም ክርክር የብድራት አመት ነው።",
    "9": "የኤዶምያስም ፈሳሾች ዝፍት ሆነው ይለወጣሉ፥ አፈርዋም ዲን ይሆናል፥ መሬትዋም የሚቃጠል ዝፍት ትሆናለች።",
    "10": "በሌሊትና በቀንም አትጠፋም፥ ጢስዋም ለዘላለም ይወጣል፤ ከትውልድ እስከ ትውልድም ድረስ ባድማ ሆና ትኖራለች፤ ለዘላለም አለም ማንም አያልፍባትም።",
    "11": "ጭልፊትና ጃርት ግን ይወርሱአታል፤ ጉጉትና ቁራም ይኖሩባታል፤ በላይዋም የመፍረስ ገመድና የባዶነት ቱንቢ ይዘረጋባታል።",
    "12": "መሳፍንቶችዋን ወደ መንግስት ይጠራሉ፥ ነገር ግን ማንም አይገኝባትም፤ አለቆችዋም ሁሉ ምናምኖች ይሆናሉ።",
    "13": "በአዳራሾችዋም እሾህ በቅጥሮችዋም ሳማን አሜከላ ይበቅሉባታል፤ የቀበሮም ማደሪያና የሰጎን ስፍራ ትሆናለች።",
    "14": "የምድረ በዳም አራዊት ከተኩሎች ጋር ይገናኛሉ፥ አጋንንትም እርስ በርሳቸው ይጠራራሉ፤ ጅንም በዚያ ትኖራለች ለእርስዋም ማረፊያ ታገኛለች።",
    "15": "በዚያም ዋሊያ ቤትዋን ትሰራለች እንቁላልም ትጥላለች ትቀፈቅፈውማለች ልጆችዋንም በጥላዋ ትሰበስባለች፤ በዚያም ደግሞ አሞራዎች እያንዳንዳቸው ከባልንጀሮቻቸው ጋር ይሰበሰባሉ።",
    "16": "በእግዚአብሔር መፅሃፍ ፈልጉ አንብቡም፤ አፌ አዝዞአልና፥ መንፈሱም ሰብስቦአቸዋልና ከእነዚህ አንዲት አትጠፋም፥ ባልንጀራውንም የሚያጣ የለም።",
    "17": "እርሱም እጣ ጣለባቸው፥ እጁም በገመድ ከፈለችላቸው፤ ለዘላለም ይገዙአታል፥ ከትውልድም እስከ ትውልድ ድረስ ይቀመጡባታል።"
}