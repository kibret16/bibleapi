{
    "1": "በባህር አጠገብ ስላለው ስለ ምድረ በዳ የተነገረ ሸክም። አውሎ ነፋስ ከደቡብ እንደሚወጣ፥ እንዲሁ ከሚያስፈራ አገር ከምድረ በዳ ይወጣል።",
    "2": "ከባድ ራእይ ተነገረኝ፤ ወንጀለኛው ይወነጅላል አጥፊውም ያጠፋል። ኤላም ሆይ፥ ውጪ፤ ሜዶን ሆይ፥ ክበቢ፤ ትካዜውን ሁሉ አስቀርቻለሁ።",
    "3": "ስለዚህ ወገቤ ህመም ተሞላ፤ እንደምትወልድ ሴት ምጥ ያዘኝ፤ ከህመሜ የተነሳ አልሰማም፥ ከድንጋጤም የተነሳ አላይም።",
    "4": "ልቤ ተንበደበደ፥ ድንጋጤ አስፈራኝ፥ ተስፋ ያደረግሁትም ድንግዝግዝታ መንቀጥቀጥ ሆነብኝ።",
    "5": "ማእዱን ያዘጋጃሉ፥ ምንጣፉንም ይዘረጋሉ፥ ይበሉማል፥ ይጠጡማል፤ እናንተ መሳፍንት ሆይ፥ ተነሱ፥ ጋሻውን አዘጋጁ።",
    "6": "ጌታ እንዲህ ብሎኛልና፦ ሂድ ጉበኛም አቁም፥ የሚያየውንም ይናገር።",
    "7": "በከብት የሚቀመጡትን፥ ሁለት ሁለት እየሆኑ የሚሄዱት ፈረሰኞች፥ በአህዮች የሚቀመጡትንና በግመሎች የሚቀመጡትን ባየ ጊዜ በፅኑ ትጋት አስተውሎ ተግቶም ያድምጥ።",
    "8": "ያየውም፦ ጌታ ሆይ፥ ቀኑን ሁሉ ዘወትር በማማ ላይ ቆሜአለሁ፥ ሌሊቱንም ሁሉ በመጠበቂያዬ ላይ ተተክያለሁ፤",
    "9": "እነሆም፥ በፈረሶች የሚቀመጡ፥ ሁለት ሁለት ሁነው የሚሄዱ ፈረሰኞች ይመጣሉ ብሎ ጮኸ፤ እርሱም መልሶ፦ ባቢሎን ወደቀች ወደቀች፥ የተቀረፁም የአማልክቶችዋ ምስሎች ሁሉ በምድር ላይ ተጥለው ደቀቁ አለ።",
    "10": "እናንተ በአውድማዬ ላይ የተወቃችሁ የአውድማዬ ልጆች ሆይ፥ ከእስራኤል አምላክ ከሰራዊት ጌታ እግዚአብሔር የሰማሁትን ነገርኋችሁ።",
    "11": "ስለ ኤዶምያስ የተነገረ ሸክም። አንዱ ከሴይር፦ ጉበኛ ሆይ፥ ሌሊቱ ምን ያህል ነው? ጉበኛ ሆይ፥ ሌሊቱ ምን ያህል ነው? ብሎ ጠራኝ።",
    "12": "ጉበኛውም፦ ይነጋል ድግሞም ይመሻል፤ ትጠይቁ ዘንድ ብትወድዱ ጠይቁ፤ ተመልሳችሁም ኑ አለ።",
    "13": "ስለ አረብ የተነገረ ሸክም። የድዳናውያን ነጋዴዎች ሆይ፥ በአረብ ዱር ውስጥ ታድራላችሁ።",
    "14": "በቴማን የምትኖሩ ሆይ፥ ወደ ተጠሙት ሰዎች ውሃ አምጡ፤ እንጀራ ይዛችሁ የሸሹትን ሰዎች ተቀበሉአቸው።",
    "15": "ከሰይፍ፥ ከተመዘዘው ሰይፍ፥ ከተለጠጠውም ቀስት ከፅኑም ሰልፍ ሸሽተዋልና።",
    "16": "ጌታ እንዲህ ብሎኛልና፦ እንደ ምንደኛ አመት በአንድ አመት ውስጥ የቄዳር ክብር ሁሉ ይጠፋል፤",
    "17": "ከቀስተኞች ቁጥር የቀሩት፥ የቄዳር ልጆች ሃያላን፥ ያንሳሉ፤ የእስራኤል አምላክ እግዚአብሔር ተናግሮአልና።"
}