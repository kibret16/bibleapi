{
    "1": "ቤል ተዋረደ፥ ናባው ተሰባበረ፤ ጣኦቶቻቸው በእንስሳና በከብት ላይ ተጭነዋል፤ ሸክሞቻችሁ ለደካማ እንስሳ ከባድ ጭነት ሆነዋል።",
    "2": "ተጎነበሱ በአንድነትም ተዋረዱ፤ ሸክሙን ለማዳን አልቻሉም፥ ራሳቸው ግን ተማረኩ።",
    "3": "እናንተ የያእቆብ ቤት ሆይ፥ የእስራኤልም ቤት ቅሬታ ሁሉ፥ ከሆድ ያነሳኋችሁ ከማህፀንም የተሸከምኋችሁ፥ ስሙኝ።",
    "4": "እስከ ሽምግልና ድረስ እኔ ነኝ፥ እስከ ሽበትም ድረስ እሸከማችኋለሁ፤ እኔ ሰርቻለሁ እኔም አነሳለሁ፤ እኔ እሸከማለሁ እኔም አድናለሁ።",
    "5": "በማን ትመስሉኛላችሁ? ከማንስ ጋር ታስተካክሉኛላችሁ? እንመሳሰል ዘንድ ከማን ጋር ታስተያዩኛላችሁ?",
    "6": "ወርቁን ከኮረጆ የሚያፈስሱ ብሩንም በሚዛን የሚመዝኑ እነርሱ አንጥረኛውን ይቀጥራሉ፥ እርሱም አምላክ አድርጎ ይሰራዋል፤ ለዚያም ይጎነበሱለታል ይሰግዱለትማል።",
    "7": "በጫንቃቸው ላይ አንስተው ይሸከሙታል በስፍራውም ያደርጉታል፥ በዚያም ይቆማል፥ ከስፍራውም ፈቀቅ አይልም፤ ሰውም ወደ እርሱ ቢጮህ አይሰማውም ከመከራውም አያድነውም።",
    "8": "ይህን አስቡና አልቅሱ፤ ተላላፊዎች ሆይ፥ ንስሃ ግቡ፥ ልባችሁንም መልሱ።",
    "9": "እኔ አምላክ ነኝና፥ ሌላም የለምና የቀድሞውን የጥንቱን ነገር አስቡ፤ እኔ እግዚአብሔር ነኝ እንደ እኔም ያለ ማንም የለም።",
    "10": "በመጀመሪያ መጨረሻውን፥ ከጥንትም ያልተደረገውን እነግራለሁ፤ ምክሬ ትፀናለች ፈቃዴንም ሁሉ እፈፅማለሁ እላለሁ።",
    "11": "ከምስራቅ ነጣቂ ወፍን፥ ከሩቅም አገር ምክሬን የሚያደርገውን ሰው እጠራዋለሁ። ተናግሬአለሁ እፈፅምማለሁ፤ አስቤአለሁ አደርግማለሁ።",
    "12": "እናንተ ከፅድቅ የራቃችሁ እልከኞች፥ ስሙኝ፤",
    "13": "ፅድቄን አቀርባለሁ፥ አይርቅም መድሃኒቴም አይዘገይም፤ ከፅዮን ለክብር እንዲሆን መድሃኒትን ለእስራኤል ሰጥቻለሁ።"
}