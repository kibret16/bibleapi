{
    "1": "እነሆ፥ የእግዚአብሔር እጅ ከማዳን አላጠረችም፥ ጆሮውም ከመስማት አልደነቆረችም፤",
    "2": "ነገር ግን በደላችሁ በእናንተና በአምላካችሁ መካከል ለይታለች፥ እንዳይሰማም ሃጢአታችሁ ፊቱን ከእናንተ ሰውሮታል።",
    "3": "እጃችሁ በደም ጣታችሁም በበደል ረክሳለች፥ ከንፈራችሁም ሃሰትን ተናግሮአል፥ ምላሳችሁም ሃጢአትን አሰምቶአል።",
    "4": "በፅድቅ የሚጠራ በእውነትም የሚፈርድ የለም፤ በምናምንቴ ነገር ታምነዋል ሃሰትንም ተናግረዋል፤ ጉዳትን ፀንሰዋል በደልንም ወልደዋል፡፡",
    "5": "የእባብን እንቁላል ቀፈቀፉ፥ የሸረሪትንም ድር አደሩ፤ እንቁላላቸውንም የሚበላ ሰው ይሞታል፥ እንቁላሉም ሲሰበር እፉኝት ይወጣል።",
    "6": "ድሮቻቸውም ልብስ አይሆኑላቸውም፥ በስራቸውም አይሸፈኑም፤ ስራቸውም የበደል ስራ ነው፥ የግፍም ስራ በእጃቸው ነው።",
    "7": "እግሮቻቸው ወደ ክፋት ይሮጣሉ፥ ንፁሁን ደም ለማፍሰስ ይፈጥናሉ፤ አሳባቸው የሃጢአት አሳብ ነው፥ ጉስቁልናና ቅጥቃጤ በመንገዳቸው አለ።",
    "8": "የሰላምን መንገድ አያውቁም፥ በአካሄዳቸውም ፍርድ የለም፤ መንገዳቸውን አጣምመዋል፥ የሚሄድባትም ሁሉ ሰላምን አያውቅም።",
    "9": "ስለዚህ ፍርድ ከእኛ ዘንድ ርቆአል፥ ፅድቅም አላገኘንም፤ ብርሃንን በተስፋ እንጠባበቅ ነበር፥ እነሆም፥ ጨለማ ሆነ፤ ፀዳልን በተስፋ እንጠባበቅ ነበር፥ ነገር ግን በጨለማ ሄድን።",
    "10": "እንደ እውሮች ወደ ቅጥሩ ተርመሰመስን፥ አይን እንደሌላቸው ተርመሰመስን፤ በቀትር ጊዜ በድግዝግዝታ እንዳለ ሰው ተሰናከልን፥ እንደ ሙታን በጨለማ ስፍራ ነን።",
    "11": "ሁላችን እንደ ድቦች እንጮሃለን፥ እንደ ርግብ እንለቃቀሳለን፤ ፍርድን በተስፋ እንጠባበቅ ነበር እርሱም የለም፤ መዳንም ከእኛ ዘንድ ርቆአል።",
    "12": "አመፃችን በአንተ ፊት በዝቶአልና፥ ሃጢአታችን መስክሮብናልና፥ አመፃችን ከእኛ ጋር ነውና፥ በደላችንን እናውቃለንና።",
    "13": "አምፀናል፥ ሃሰትን ተናግረናል፥ አምላካችንንም ከመከተል ተመልሰናል ግፍንና አመፅንም ተናግረናል፥ የሃጢአት ቃልንም ፀንሰን ከልብ አውጥተናል።",
    "14": "ፍርድም ወደ ኋላ ተመልሶአል፥ ፅድቅም በሩቅ ቆሞአል፤ እውነትም በአደባባይ ላይ ወድቆአልና፥ ቅንነትም ሊገባ አልቻለምና።",
    "15": "እውነትም ታጥቶአል፥ ከክፋትም የራቀ ሰው ለብዝበዛ ሆኖአል። እግዚአብሔርም አየ ፍርድም ስለሌለ ተከፋ፡፡",
    "16": "ሰውም እንደሌለ አየ፥ ወደ እርሱ የሚማልድ እንደሌለ ተረዳ ተደነቀም፤ ስለዚህ የገዛ ክንዱ መድሃኒት አመጣለት፥ ፅድቁም አገዘው።",
    "17": "ፅድቅንም እንደ ጥሩር ለበሰ፥ በራሱም ላይ የማዳንን ራስ ቁር አደረገ፤ የበቀልንም ልብስ ለበሰ፥ በቅንአትም መጎናፀፊያ ተጎናፀፈ።",
    "18": "እንደ ስራቸው መጠን እንዲሁ ቁጣን ለባላጋራዎቹ፥ ፍዳንም ለጠላቶቹ ይከፍላል፤ ለደሴቶችም ፍዳቸውን ይከፍላል።",
    "19": "እርሱ የእግዚአብሔር ነፋስ እንደሚነዳው እንደ ጎርፍ ፈሳሽ ይመጣልና በምእራብ ያሉት የእግዚአብሔርን ስም፥ በፀሃይ መውጫም ያሉት ክብሩን ይፈራሉ።",
    "20": "ለፅዮን ታዳጊ ይመጣል፥ በያእቆብም ዘንድ ከሃጢአት ለሚርቁ፥ ይላል እግዚአብሔር፡፡",
    "21": "ከእነርሱ ጋር ያለው ቃል ኪዳኔ ይህ ነው ይላል እግዚአብሔር፤ በአንተ ላይ ያለው መንፈሴ በአፍህም ውስጥ ያደረግሁት ቃሌ ከዛሬ ጀምሮ እስከ ዘላለም ድረስ ከአፍህ ከዘርህም አፍ ከዘር ዘርህም አፍ አያልፍም፥ ይላል እግዚአብሔር፡፡"
}