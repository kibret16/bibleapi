{
    "1": "አንቺ ያልወለድሽ መካን ሆይ፥ ዘምሪ፤ አንቺ ያላማጥሽ ሆይ፥ እልል በዪ፥ ጩኺም፤ ባል ካላት ይልቅ ፈት የሆነቺቱ ልጆች በዝተዋልና፥ ይላል እግዚአብሔር፡፡",
    "2": "የድንኳንሽን ስፍራ አስፊ፥ መጋረጃዎችሽንም ይዘርጉ፤ አትቆጥቢ፤ አውታሮችሽን አስረዝሚ ካስሞችሽንም አፅኚ።",
    "3": "በቀኝና በግራ ትሰፋፊያለሽና፥ ዘርሽም አህዛብን ይወርሳልና፥ የፈረሱትንም ከተሞች መኖሪያ ያደርጋልና።",
    "4": "አታፍሪምና አትፍሪ፤ አትዋረጂምና አትደንግጪ፤ የህፃንነትሽንም እፍረት ትረሺዋለሽ፥ የመበለትነትሽንም ስድብ ከእንግዲህ ወዲህ አታስቢም።",
    "5": "ፈጣሪሽ ባልሽ ነው፥ ስሙም የሰራዊት ጌታ እግዚአብሔር ነው፤ የእስራኤልም ቅዱስ ታዲጊሽ ነው፥ እርሱም የምድር ሁሉ አምላክ ይባላል።",
    "6": "እግዚአብሔር እንደ ተተወችና እንደ ተበሳጨች በልጅነትዋም እንደ ተጣለች ሚስት ጠርቶሻል፥ ይላል አምላክሽ።",
    "7": "ጥቂት ጊዜ ተውሁሽ፥ በታላቅም ምህረት እሰበስብሻለሁ።",
    "8": "በጥቂት ቁጣ ለቅፅበት አይን ፊቴን ከአንቺ ሰወርሁ፥ በዘላለምም ቸርነት እምርሻለሁ፥ ይላል ታዳጊሽ እግዚአብሔር፡፡",
    "9": "ይህ ለእኔ እንደ ኖህ ውሃ ነው፤ የኖህ ውሃ ደግሞ በምድር ላይ እንዳያልፍ እንደ ማልሁ፥ እንዲሁ አንቺን እንዳልቆጣ እንዳልዘልፍሽም ምያለሁ።",
    "10": "ተራሮች ይፈልሳሉ፥ ኮረብቶችም ይወገዳሉ፤ ቸርነቴ ግን ከአንቺ ዘንድ አይፈልስም የሰላሜም ቃል ኪዳን አይወገድም፥ ይላል መሃሪሽ እግዚአብሔር፡፡",
    "11": "አንቺ የተቸገርሽ በአውል ነፋስም የተናወጥሽ ያልተፅናናሽም፥ እነሆ፥ ድንጋዮችሽን ሸላልሜ እገነባለሁ፥ በሰንፔርም እመሰርትሻለሁ።",
    "12": "የግንብሽንም ጉልላት በቀይ እንቁ፥ በሮችሽንም በሚያብረቀርቅ እንቁ፥ ዳርቻሽንም ሁሉ በከበሩ ድንጋዮች እሰራለሁ።",
    "13": "ልጆችሽም ሁሉ ከእግዚአብሔር የተማሩ ይሆናሉ፥ የልጆችሽም ሰላም ብዙ ይሆናል።",
    "14": "በፅድቅ ትታነፂያለሽ፤ ከግፍ ራቂ፥ አትፈሪምም፥ ድንጋጤም ወደ አንቺ አትቀርብም።",
    "15": "እነሆ፥ ይሰበሰባሉ፥ ነገር ግን ከእኔ ዘንድ አይሆንም፤ በአንቺም ላይ የሚሰበሰቡ ሁሉ ከአንቺ የተነሳ ይወድቃሉ።",
    "16": "እነሆ፥ ፍሙን በወናፍ የሚያናፋ ለስራውም መሳሪያ የሚያወጣ ብረት ሰሪን እኔ ፈጥሬአለሁ የሚያፈርሰውንም እንዲያጠፋ ፈጥሬአለሁ።",
    "17": "በአንቺ ላይ የተሰራ መሳሪያ ሁሉ አይከናወንም፤ በፍርድም በሚነሳብሽ ምላስ ሁሉ ትፈርጂበታለሽ። የእግዚአብሔር ባርያዎች ርስት ይህ ነው፥ ፅድቃቸውም ከእኔ ዘንድ ነው፥ ይላል እግዚአብሔር፡፡"
}