{
    "1": "እግዚአብሔርም ያእቆብን ይምረዋል፥ እስራኤልንም ደግሞ ይመርጠዋል፥ በአገራቸውም ያኖራቸዋል፤ መፃተኛም ከእርሱ ጋር ይተባበራል፥ ከያእቆብም ቤት ጋር ይጣበቃል።",
    "2": "አህዛብም ይዘው ወደ ስፍራቸው ያመጡአቸዋል፥ የእስራኤልም ቤት በእግዚአብሔር ምድር እንደ ሎሌዎችና እንደ ገረዶች አድርገው ይገዙአቸዋል፤ የማረኩአቸውን ይማርካሉ፥ አስጨናቂዎችንም ይገዛሉ።",
    "3": "በዚያም ቀን እንዲህ ይሆናል፤ እግዚአብሔር ከህዘንህና ከመከራህ ከተገዛህለትም ከፅኑ ባርነት ያሳርፍሃል።",
    "4": "ይህንም ምሳሌ በባቢሎን ንጉስ ላይ ታነሳለህ እንዲህም ትላለህ፦ አስጨናቂ እንዴት አረፈ! አስገባሪም እንዴት ፀጥ አለ!",
    "5-6": "አህዛብንም በመአትና በማያቋርጥ መምታት የመታውን፥ አህዛብንም ባልተከለከለ መከራ በቁጣው የገዛውን የሃጥአንን በትር የአለቆችንም ዘንግ እግዚአብሔር ሰብሮአል።",
    "7": "ምድርም ሁሉ አርፋ በፀጥታ ተቀምጣለች እልልም ብላለች።",
    "8": "ጥድና የሊባኖስ ዝግባ፦ አንተ ከተዋረድህ ጀምሮ ማንም ይቆርጠን ዘንድ አልወጣብንም ብለው በአንተ ደስ አላቸው።",
    "9": "ሲኦል በመምጣትህ ልትገናኝህ በታች ታወከች፤ የሞቱትንም፥ የምድርን ታላላቆች ሁሉ፥ ለአንተ አንቀሳቀሰች፥ የአህዛብንም ነገስታት ሁሉ ከዙፋኖቻቸው አስነሳች።",
    "10": "እነዚህ ሁሉ፦ አንተ ደግሞ እንደ እኛ ደክመሃልን? እኛንስ መስለሃልን?",
    "11": "ጌጥህና የበገናህ ድምፅ ወደ ሲኦል ወረደ፤ በበታችህም ብል ተነጥፎአል፥ ትልም መደረቢያህ ሆኖአል ብለው ይመልሱልሃል።",
    "12": "አንተ የንጋት ልጅ አጥቢያ ኮከብ ሆይ፥ እንዴት ከሰማይ ወደቅህ! አህዛብንም ያዋረድህ አንተ ሆይ፥ እንዴት እስከ ምድር ድረስ ተቆረጥህ!",
    "13": "አንተን በልብህ፦ ወደ ሰምይ አርጋለሁ፥ ዙፋኔንም ከእግዚአብሔር ከዋክብት በላይ ከፍ ከፍ አደርጋለሁ፥ በሰሜንም ዳርቻ በመሰብሰቢያ ተራራ ላይ እቀመጣለሁ፤",
    "14": "ከዳመናዎች ከፍታ በላይ አርጋለሁ፥ በልኡልም እመሰላለሁ አልህ።",
    "15": "ነገር ግን ወደ ሲኦል ወደ ጉድጓዱም ጥልቅ ትወርዳለህ።",
    "16": "የሚያዩህ ይመለከቱሃልና፦ በውኑ ምድርን ያንቀጠቀጠ፥ መንግስታትንም ያናወጠ፥",
    "17": "አለሙን ሁሉ ባድማ ያደረገ፥ ከተሞችንም ያፈረሰ፥ ምርከኞቹንም ወደ ቤታቸው ያልሰደደ ሰው ይህ ነውን? ብለው ያስተውሉሃል።",
    "18": "የአህዛብ ነገስታት ሁሉ በየቤታቸው በክብር አንቀላፍተዋል።",
    "19": "አንተ ግን እንደ ተጠላ ቅርንጫፍ ከመቃብርህ ተጥለሃል፤ በሰይፍም የተወጉት፥ ተገድለውም ወደ ጉድጓዱ ድንጋዮች የወረዱት ከድነውሃል፤ እንደ ተረገጠም ሬሳ ሆነሃል።",
    "20": "ምድርህን አጥፍተሃልና፥ ህዝብህንም ገድለሃልና ከእነርሱ ጋር በመቃብር በአንድነት አትሆንም፤ የክፉዎች ዘር ለዘላለም የተጠራ አይሆንም።",
    "21": "እንዳይነሱም፥ ምድርንም እንዳይወርሱ፥ የአለሙንም ፊት በከተሞች እንዳይሞሉ ስለ አባቶቻቸው በደል ለልጆቹ ሞትን አዘጋጁላቸው።",
    "22": "በእነርሱ ላይ እነሳለሁ ይላል የሰራዊት ጌታ እግዚአብሔር፤ ከባቢሎን ስምንና ቅሬታን፥ ዘርንና ትውልድንም እቆርጣለሁ ይላል እግዚአብሔር፡፡",
    "23": "የጃርት መኖርያ የውሃም መቋሚያ አደርጋታለሁ፤ በጥፋትም መጥረጊያ እጠርጋታለሁ ይላል የሰራዊት ጌታ እግዚአብሔር፡፡",
    "24": "የሰራዊት ጌታ እግዚአብሔር እንዲህ ብሎ ምሎአል፦ እንደ ተናገርሁ በእርግጥ ይሆናል፥ እንደ አሰብሁም እንዲሁ ይቆማል።",
    "25": "አሶርን በምድሬ ላይ እሰብረዋለሁ፥ በተራራዬም ላይ እረግጠዋለሁ፤ ቀንበሩም ከእነርሱ ላይ ይነሳል፥ ሸክሙም ከጫንቃቸው ላይ ይወገዳል።",
    "26": "በምድር ሁሉ ላይ እግዚአብሔር ያሰበው አሳብ ይህ ነው፥ በአህዛብም ሁሉ ላይ የተዘረጋች እጅ ይህች ናት።",
    "27": "የሰራዊት ጌታ እግዚአብሔር ይህን አስቦአል፤ የሚያስጥለውስ ማን ነው? እጁም ተዘርግታለች የሚመልሳትስ ማን ነው?",
    "28": "ንጉሱ አካዝ በሞተበት አመት ይህ ሸክም ሆነ።",
    "29": "ፍልስጥኤም ሆይ፥ ከእባቡ ስር እፉኝት ይወጣልና፥ ፍሬውም የሚበርርና እሳት የሚመስል እባብ ይሆናልና የመታሽ በትር ስለ ተሰበረ ሁላችሁም ደስ አይበላችሁ።",
    "30": "የድሆችም የበኩር ልጆች ይሰማራሉ፥ ችግረኞችም ተዘልለው ይተኛሉ፤ ስርህንም በራብ እገድላለሁ፥ ቅሬታህም ይገደላል።",
    "31": "አንተ በር ሆይ፥ ወዮ በል፤ አንቺም ከተማ ሆይ፥ ጩኺ፤ ፍልስጥኤም ሆይ፥ ሁላችሁም ቀልጣችኋል፤ ጢስ ከሰሜን ይመጣል ከጭፍራውም ተለይቶ የሚቀር የለም።",
    "32": "ለህዝቡም መልእክተኞች ምን ብሎ መመለስ ይገባል? እግዚአብሔር ፅዮንን እንደ መሰረተ፥ የህዝቡም ችግረኞች በእርስዋ ውስጥ እንደሚጠጉ ነው።"
}