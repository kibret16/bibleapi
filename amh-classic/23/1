{
    "1": "በይሁዳ ነገስታት በኦዝያንና በኢዮአታም በአካዝና በህዝቅያስ ዘመን ስለ ይሁዳና ስለ ኢየሩሳሌም ያየው የአሞፅ ልጅ የኢሳይያስ ራእይ።",
    "2": "እግዚአብሔር ተናግሮአልና ሰማያት ስሙ፥ ምድርም አድምጪ፤ ልጆችን ወለድሁ አሳደግሁም፥ እነርሱም አመፁብኝ።",
    "3": "በሬ የገዢውን አህያም የጌታውን ጋጣ አወቀ፤ እስራኤል ግን አላወቀም፥ ህዝቤም አላስተዋለም።",
    "4": "ሃጢአተኛ ወገንና በደል የተሞላበት ህዝብ፥ የክፉዎች ዘር፥ ርኩሰትን የምታደርጉ ልጆች ሆይ፥ ወዮላችሁ! እግዚአብሔርን ትተዋል የእስራኤልንም ቅዱስ አቃልለዋል ወደ ኋላቸውም እየሄዱ ተለይተዋል።",
    "5": "ደግሞስ አመፃ እየጨመራችሁ ለምን ገና ትቀሰፋላችሁ? ራስ ሁሉ ለህመም ልብም ሁሉ ለድካም ሆኖአል።",
    "6": "ከእግር ጫማ አንስቶ እስከ ራስ ድረስ ጤና የለውም፤ ቁስልና እበጥ የሚመግልም ነው፤ አልፈረጠም፥ አልተጠገነም፥ በዘይትም አልለዘበም።",
    "7": "ምድራችሁ ባድማ ናት፤ ከተሞቻችሁ በእሳት ተቃጠሉ፤ እርሻችሁንም በፊታችሁ ሌሎች ይበሉታል፤ ባእድ እንዳፈረሳት ምድር ባድማ ሆነች።",
    "8": "የፅዮንም ሴት ልጅ በወይን ቦታ እንዳለ ዳስ፥ በዱባ አትክልትም እንዳለ ጎጆ፥ እንደተከበበችም ከተማ ሆና ቀረች።",
    "9": "የሰራዊት ጌታ እግዚአብሔር ዘርን ባያስቀርልን ኖሮ፥ እንደ ሰዶም በሆንነ እንደ ገሞራም በመሰልነ ነበር።",
    "10": "እናንተ የሰዶም አለቆች ሆይ፥ የእግዚአብሔርን ቃል ስሙ፤ እናንተ የገሞራ ህዝብ ሆይ፥ የአምላካችንን ህግ አድምጡ።",
    "11": "የመስዋእታችሁ ብዛት ለእኔ ምን ይጠቅመኛል? ይላል እግዚአብሔር፤ የሚቃጠለውን የአውራ በግ መስዋእትንና የፍሪዳን ስብ ጠግቤያለሁ፤ የበሬና የበግ ጠቦት የአውራ ፍየልም ደም ደስ አያሰኘኝም።",
    "12": "በእኔ ፊት ልትታዩ ብትመጡ ይህን የመቅደሴን አደባባይ መርገጣችሁን ከእጃችሁ የሚሻ ማን ነው?",
    "13": "ምናምንቴውን ቁርባን ጨምራችሁ አታምጡ፤ እጣን በእኔ ዘንድ አፀያፊ ነው፤ መባቻችሁንና ሰንበታችሁን በጉባኤ መሰብሰባችሁን አልወድድም፤ በደልንም የተቀደሰውንም ጉባኤ አልታገስም።",
    "14": "መባቻችሁንና በአላቶቻችሁን ነፍሴ ጠልታለች ሸክም ሆነውብኛል፥ ልታገሳቸውም ደክሜያለሁ።",
    "15": "እጃችሁንም ወደ እኔ ብትዘረጉ አይኔን ከእናንተ እሰውራለሁ፥ ልመናንም ብታበዙ አልሰማችሁም፤ እጆቻችሁ ደም ተሞልተዋል።",
    "16": "ታጠቡ ሰውነታችሁንም አንፁ፤ የስራችሁን ክፋት ከአይኔ ፊት አስወግዱ፤ ክፉ ማድረግን ተዉ፥",
    "17": "መልካም መስራትን ተማሩ፥ ፍርድን ፈልጉ፥ የተገፋውን አድኑ፥ ለድሃ አደጉ ፍረዱለት ስለ መበለቲቱም ተምዋገቱ።",
    "18": "ኑና እንዋቀስ ይላል እግዚአብሔር፤ ሃጢአታችሁ እንደ አለላ ብትሆን እንደ አመዳይ ትነፃለች፤ እንደ ደምም ብትቀላ እንደ ባዘቶ ትጠራለች።",
    "19": "እሺ ብትሉ ለእኔም ብትታዘዙ፥ የምድርን በረከት ትበላላችሁ፤",
    "20": "እንቢ ብትሉ ግን ብታምፁም፥ ሰይፍ ይበላችኋል፤ የእግዚአብሔር አፍ ይህን ተናግሮአልና።",
    "21": "ፍርድ ሞልቶባት የነበረው የታመነችይቱ ከተማ እንዴት ጋለሞታ ሆነች! ፅድቅ አድሮባት ነበር፥ አሁን ግን ገዳዮች አሉባት።",
    "22": "ብርሽ ወደ ዝገት ተለወጠ፤ የወይን ጠጅሽ ከውሃ ጋር ተደባለቀ።",
    "23": "አለቆችሽ አመፀኞችና የሌቦች ባልንጀሮች ሆኑ፤ ሁሉ ጉቦ ይወድዳሉ፥ ዋጋም ለማግኘት ይሮጣሉ፤ ለድሃ አደጉ አይፈርዱም፥ የመበለቲቱም ሙግት ወደ እነርሱ አይደርስም።",
    "24": "ስለዚህ የእስራኤል ሃያል የሰራዊት ጌታ እግዚአብሔር እንዲህ ይላል፦ በጠላቶቼ ላይ ቁጣዬን እፈፅማለሁ፥ የሚቋቋሙኝንም እበቀላለሁ።",
    "25": "እጄንም በአንቺ ላይ አመጣለሁ፥ ዝገትሽንም በጣም አነፃለሁ፥ ቆርቆሮሽንም ሁሉ አወጣለሁ፤",
    "26": "ፈራጆችሽንም እንደ ቀድሞ አማካሪዎችሽንም እንደ መጀመሪያው ጊዜ መልሼ አስነሳለሁ፤ ከዚያም በኋላ የፅድቅ ከተማ የታመነችም ከተማ ተብለሽ ትጠሪያለሽ።",
    "27": "ፅዮን በፍርድ ከእርስዋም የሚመለሱ በፅድቅ ይድናሉ።",
    "28": "በደለኞችና ሃጢአተኞች ግን በአንድነት ይሰበራሉ፥ እግዚአብሔርንም የሚተዉ ይጠፋሉ።",
    "29": "በወደዳችኋት የአድባር ዛፍ ታፍራላችሁና፥ ስለ መረጣችኋትም አትክልት እፍረት ይይዛችኋልና፤",
    "30": "ቅጠልዋ እንደ ረገፈ ዛፍ፥ ውሃም እንደሌለባት አትክልት ትሆናላችሁና።",
    "31": "ሃይለኛውም እንደ ተልባ ጭረት፥ ስራውም እንደ ጠለሸት ይሆናል፤ አብረውም ይቃጠላሉ እነርሱንም የሚያጠፋ የለም።"
}