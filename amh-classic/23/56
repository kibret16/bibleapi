{
    "1": "እግዚአብሔር እንዲህ ይላል፦ ማዳኔ ሊመጣ ፅድቄም ሊገለጥ ቀርቦአልና ፍርድን ጠብቁ ፅድቅንም አድርጉ።",
    "2": "ይህን የሚያደርግ ሰው ይህንንም የሚይዝ የሰው ልጅ፥ እንዳያረክሰው ሰንበትንም የሚጠብቅ እጁንም ክፋት ከማድረግ የሚጠብቅ ብፁእ ነው።",
    "3": "ወደ እግዚአብሔርም የተጠጋ መፃተኛ፦ በእውነት እግዚአብሔር ከህዝቡ ይለየኛል አይበል፤ ጃንደረባም፦ እነሆ፥ እኔ ደረቅ ዛፍ ነኝ አይበል።",
    "4": "እግዚአብሔር ሰንበቴን ስለሚጠብቁ ደስ የሚያሰኘኝንም ነገር ስለሚመርጡ ቃል ኪዳኔንም ስለሚይዙ ጃንደረቦች እንዲህ ይላልና፦",
    "5": "በቤቴና በቅጥሬ ውስጥ ከወንዶችና ከሴቶች ልጆች ይልቅ የሚበልጥ መታሰቢያና ስም እሰጣቸዋለሁ፤ የማይጠፋም የዘላለም ስም እሰጣቸዋለሁ።",
    "6": "ያገለግሉት ዘንድ የእግዚአብሔርንም ስም ይወድዱ ዘንድ ባርያዎቹም ይሆኑ ዘንድ ወደ እግዚአብሔር የሚጠጉትንም መፃተኞች፥ እንዳያረክሱት ሰንበትን የሚጠብቁትን ቃል ኪዳኔንም የሚይዙትን ሁሉ፥",
    "7": "ወደ ተቀደሰ ተራራዬ አመጣቸዋለሁ፥ በፀሎቴም ቤት ደስ አሰኛቸዋለሁ፤ ቤቴ ለአህዛብ ሁሉ የሚሆን የፀሎት ቤት ይባላልና የሚቃጠለውን መስዋእታቸውንና ሌላ መስዋእታቸውን በመሰዊያዬ ላይ እቀበላለሁ።",
    "8": "ከእስራኤል የተበተኑትን የሚሰበስብ ጌታ እግዚአብሔር፦ ወደ ተሰበሰቡት ዘንድ ሌሎችን እሰበስብለታለሁ ይላል።",
    "9": "እናንተ የምድረ በዳ አራዊት ሁሉ፥ እናንተም የዱር አራዊት ሁሉ፥ ትበሉ ዘንድ ቅረቡ።",
    "10": "ጉበኞቹ እውሮች ናቸው፥ ሁሉ ያለ እውቀት ናቸው፤ ሁሉም ዲዳ የሆኑ ውሾች ናቸው ይጮሁም ዘንድ አይችሉም፤ ህልምን ያልማሉ፤ ይተኛሉ፤ ማንቀላፋትንም ይወድዳሉ።",
    "11": "መብል ወዳጆች ከቶ የማይጠግቡ ውሾች ናቸው፥ እነርሱም ያስተውሉ ዘንድ የማይችሉ እረኞች ናቸው፤ ሁሉ ወደ መንገዳቸው፥ ከፊተኛው እስከ ኋለኛው ድረስ ሁሉ፥ እያንዳንዳቸው ወደ ጥቅማቸው ዘወር ብለዋል።",
    "12": "ኑ የወይን ጠጅ እንውሰድ፥ በሚያሰክርም መጠጥ እንርካ፤ ዛሬም እንደ ሆነ እንዲሁ ነገ ይሆናል፥ ከዛሬም ይልቅ እጅግ ይበልጣል ይላሉ።"
}