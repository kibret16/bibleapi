{
    "1": "ስለ ጢሮስ የተነገረ ሸክም። የተርሴስ መርከቦች ሆይ፥ አልቅሱ፤ ፈርሶአልና ቤት የለም፥ መግባትም የለም፤ ከኪቲም አገር ጀምሮ ተገልጦላቸዋል።",
    "2": "እናንተ በደሴት የምትኖሩ በባህርም የሚሻገሩ የሲዶና ነጋዴዎች ንግድ የሞሉባችሁ ሆይ፥ ፀጥ በሉ።",
    "3": "የሺሆር ዘርና የአባይ ወንዝ መከር በብዙ ውሆች ላይ ገቢዋ ነበረ፤ እርስዋም የአህዛብ መናገጃ ነበረች።",
    "4": "ሲዶና ሆይ፥ ባህር፥ የባህር ምሽግ፦ አላማጥሁም፥ አልወለድሁም፤ ጎበዛዝትንም አላሳደግሁም፥ ደናግልንም አላሳደግሁም ብሎ ተናግሮአልና እፈሪ።",
    "5": "ወሬዋ ወደ ግብፅ በደረሰ ጊዜ በጢሮስ ወሬ ምጥ ይይዛቸዋል።",
    "6": "ወደ ተርሴስ ተሻገሩ፤ እናንተ በደሴት የምትኖሩ አልቅሱ።",
    "7": "በቀድሞ ዘመን ተመስርታ የነበረችው፥ በዚያም እንደ እንግዳ ሆና ትኖር ዘንድ እግሮችዋ ወደ ሩቅ ያፈለሱአት የደስታችሁ ከተማ ይህች ናትን?",
    "8": "አክሊል ባስጫነች ከተማ በጢሮስ ላይ ይህን የወሰነ ማን ነው? ነጋዴዎችዋ አለቆች ናቸው፥ በእርስዋም የሚሸጡና የሚለውጡ የምድር ክቡራን ናቸው።",
    "9": "የክብርን ሁሉ ትእቢት ይሽር ዘንድ የምድርንም ክቡራን ሁሉ ያስንቅ ዘንድ የሰራዊት ጌታ እግዚአብሔር ወስኖታል።",
    "10": "የተርሴስ ልጅ ሆይ፥ የሚከለክልሽ የለምና እንደ አባይ ወንዝ በአገርሽ ላይ ጎርፈሽ እለፊ።",
    "11": "በባህር ላይ እጁን ዘረጋ መንግስታትንም አናወጠ፤ ምሽጎችዋንም ያጠፉ ዘንድ እግዚአብሔር ስለ ከነአን አገር አዘዘ።",
    "12": "እርሱም፦ አንቺ የተበደልሽ የሲዶና ድንግል ልጅ ሆይ፥ ከእንግዲህ ወዲህ ደስ አይበልሽ፤ ተነስተሽ ወደ ኪቲም ተሻገሪ፥ በዚያም ደግሞ አታርፊም አለ።",
    "13": "እነሆ፥ የከለዳውያን አገር! ይህ ህዝብ ሆኖ አይገኝም፤ አሶራውያን ለምድረ በዳ አራዊት ሰጥተውታል፤ ግንቦቻቸውን ሰሩ፥ አዳራሾችዋንም አፈረሱ፥ ባድማም አደረጓት።",
    "14": "እናንተ የተርሴስ መርከቦች ሆይ፥ ምሽጋችሁ ፈርሶአልና ዋይ በሉ።",
    "15": "በዚያም ቀን እንዲህ ይሆናል፤ ጢሮስ እንደ አንድ ንጉስ ዘመን ሰባ አመት ያህል የተረሳች ትሆናለች፤ ከሰባ አመት በኋላ ግን ለጢሮስ በጋለሞታ ዘፈን እንደሚሆን እንዲሁ ይሆናል።",
    "16": "አንቺ የተረሳሽ ጋለሞታ ሆይ፥ መሰንቆ ያዢ በከተማ ላይም ዙሪ፤ መታሰቢያም ይሆንልሽ ዘንድ ዜማን አሳምሪ ዘፈንሽንም አብዢ።",
    "17": "ከሰባ አመትም በኋላ እግዚአብሔር ጢሮስን ይጎበኛታል፥ ወደ ዋጋዋም ትመለሳለች፥ ደግሞም በምድር ፊት ላይ ከሆኑ ከአለም መንግስታት ሁሉ ጋር ትገለሙታለች።",
    "18": "ንግድዋና ዋጋዋ ለእግዚአብሔር የተቀደሰ ይሆናል፤ ንግድዋም በልተው ይጠግቡ ዘንድ ማለፊያም ልብስ ይለብሱ ዘንድ በእግዚአብሔር ፊት ለሚኖሩ ይሆናል እንጂ በእቃ ቤትና በግምጃ ቤት ውስጥ አይከተትም።"
}