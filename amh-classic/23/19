{
    "1": "ስለ ግብፅ የተነገረ ሸክም። እነሆ፥ እግዚአብሔር በፈጣን ደመና እይበረረ ወደ ግብፅ ይመጣል፤ የግብፅም ጣኦታት በፊቱ ይርዳሉ፥ የግብፅም ልብ በውስጥዋ ይቀልጣል።",
    "2": "ግብፃውያንን በግብፃውያን ላይ አስነሳለሁ፤ ወንድምም ወንድሙን፥ ሰውም ባልንጀራውን፥ ከተማም ከተማን፥ መንግስትም መንግስትን ይወጋል።",
    "3": "የግብፅም መንፈስ በውስጥዋ ባዶ ይሆናል፥ ምክራቸውንም አጠፋለሁ፤ እነርሱም ጣኦቶቻቸውን በድግምት የሚጠነቁሉትንም መናፍስት ጠሪዎቻቸውንም ጠንቋዮቻቸውንም ይጠይቃሉ።",
    "4": "ግብፃውያንንም በጨካኝ ጌታ እጅ አሳልፌ እሰጣለሁ፤ ጨካኝ ንጉስም ይገዛቸዋል ይላል የሰራዊት ጌታ እግዚአብሔር፦",
    "5": "ውሆችም ከባህር ይደርቃሉ፥ ወንዙም ያንሳል ደረቅም ይሆናል።",
    "6": "ወንዞቹም ይገማሉ፥ የግብፅም መስኖች ያንሳሉ ይደርቃሉም፤ ደንገልና ቄጤማ ይጠወልጋሉ።",
    "7": "በአባይ ወንዝ ዳር ያለው መስክ በአባይም ወንዝ አጠገብ የተዘራ እርሻ ሁሉ ይደርቃል፥ ይበተንማል፥ አይገኝምም።",
    "8": "አሳ አጥማጆቹ ያዝናሉ፥ በአባይም ወንዝ መቃጥን የሚጥሉት ሁሉ ያለቅሳሉ፥ በውሆችም ላይ መረብ የሚዘረጉት ይዝላሉ።",
    "9": "የተበጠረውንም የተልባ እግር የሚሰሩ፥ ነጩንም ልብስ የሚሰሩ ሸማኔዎች ያፍራሉ።",
    "10": "ደገፋዎችዋም ሁሉ ይሰባበራሉ፥ የደመወዘኞችም ነፍስ ትተክዛለች።",
    "11": "የጣኔዎስ አለቆች ፍፁም ሰነፎች ናቸው፤ ፈርኦንን የሚመክሩ ጥበበኞች ምክራቸው ድንቁርና ሆነች። ፈርኦንን፦ እኛ የጥበበኞች ልጆች የቀደሙም ነገስታት ልጆች ነን እንዴት ትሉታላችሁ?",
    "12": "አሁንሳ ጥበበኞችህ የት አሉ? አሁን ይንገሩህ፤ የሰራዊት ጌታ እግዚአብሔር በግብፅ ላይ ያሰበውን ይወቁ።",
    "13": "የጣኔዎስ አለቆች ሰነፎች ሆነዋል፥ የሜምፎስም አለቆች ተሸንግለዋል፤ የነገዶችዋ የማእዘን ድንጋዮች የሆኑ ግብፅን አሳቱ።",
    "14": "እግዚአብሔር የጠማምነትን መንፈስ በውስጥዋ ደባልቆአል፤ ሰካር በትፋቱ እንዲስት እንዲሁ ግብፅን በስራዋ ሁሉ አሳቱ።",
    "15": "ራስ ወይም ጅራት የሰሌን ቅርንጫፍ ወይም እንግጫ ቢሆን ሊሰራ የሚችል ስራ ለግብፅ አይሆንላትም።",
    "16": "በዚያ ቀን ግብፃውያን እንደ ሴቶች ይሆናሉ፥ የሰራዊት ጌታ እግዚአብሔርም በእነርሱ ላይ ከሚያንቀሳቅሳት ከእጁ መንቀሳቀስ የተነሳ ይሸበራሉ ይፈሩማል።",
    "17": "የይሁዳም ምድር ግብፅን የምታስደነግጥ ትሆናለች፤ የሰራዊት ጌታ እግዚአብሔር ከመከረባት ምክር የተነሳ ወሬዋን የሚሰማ ሁሉ ይፈራል።",
    "18": "በዚያ ቀን በግብፅ ምድር በከነአን ቋንቋ የሚናገሩ፥ በሰራዊት ጌታ በእግዚአብሔርም የሚምሉ አምስት ከተሞች ይሆናሉ፤ ከነዚህም አንዲቱ የጥፋት ከተማ ተብላ ትጠራለች።",
    "19": "በዚያ ቀን በግብፅ ምድር መካከል ለእግዚአብሔር መሰዊያ፥ በዳርቻዋም ለእግዚአብሔር አምድ ይሆናል።",
    "20": "ይህም ለሰራዊት ጌታ ለእግዚአብሔር በግብፅ ምድር ምልክትና ምስክር ይሆናል፤ ከሚያስጨንቁአቸው የተነሳ ወደ እግዚአብሔር ይጮሃሉና፥ እርሱም መድሃኒትንና ሃያልን ሰድዶ ያድናቸዋልና።",
    "21": "በዚያም ቀን እግዚአብሔር በግብፅ የታወቀ ይሆናል፥ ግብፃውያንም እግዚአብሔርን ያውቃሉ፤ በመስዋእትና በቁርባን ያመልካሉ፥ ለእግዚአብሔርም ስእለት ይሳላሉ ይፈፅሙትማል።",
    "22": "እግዚአብሔርም ግብፅን ይመታታል፤ ይመታታል ይፈውሳታልም፤ ወደ እግዚአብሔርም ይመለሳሉ እርሱም ይለመናቸዋል ይፈውሳቸውማል።",
    "23": "በዚያ ቀን ከግብፅ ወደ አሶር መንገድ ይሆናል፥ አሶራዊውም ወደ ግብፅ፥ ግብፃዊውም ወደ አሶር ይገባል፤ ግብፃውያንም ከአሶራውያን ጋር ይሰግዳሉ።",
    "24": "የሰራዊት ጌታ እግዚአብሔር፦ ህዝቤ ግብፅ፥ የእጄም ስራ አሶር፥ ርስቴም እስራኤል የተባረከ ይሁን ብሎ ይባርካቸዋልና በዚያ ቀን እስራኤል ለግብፅና ለአሶር ሶስተኛ ይሆናል፥ በምድርም መካከል በረከት ይሆናል።"
}