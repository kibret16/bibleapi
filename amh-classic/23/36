{
    "1": "እንዲህም ሆነ፤ በንጉሱ በህዝቅያስ በአስራ አራተኛው አመት የአሶር ንጉስ ሰናክሬም ወደ ይሁዳ ወደ ተመሸጉት ከተሞች ሁሉ ወጥቶ ወሰዳቸው።",
    "2": "የአሶርም ንጉስ ራፋስቂስን ከብዙ ሰራዊት ጋር ከለኪሶ ወደ ንጉሱ ወደ ህዝቅያስ ወደ ኢየሩሳሌም ላከ፥ እርሱም በአጣቢው እርሻ መንገድ ባለችው በላይኛይቱ ኩሬ መስኖ አጠገብ ቆመ።",
    "3": "የቤቱም አዛዥ የኬልቅያስ ልጅ ኤልያቄም ፀሃፊውም ሳምናስ ታሪክ ፀሃፊም የአሳፍ ልጅ ዮአስ ወደ እርሱ ወጡ።",
    "4": "ራፋስቂስም አላቸው፦ ለህዝቅያስ እንዲህ ብላችሁ ንገሩት፦ ታላቁ የአሶር ንጉስ እንዲህ ይላል፦ ይህ የምትታመንበት መተማመኛ ምንድር ነው?",
    "5": "እኔ፦ ለሰልፍ የሆነው ምክርህና ሃያልህ ከንቱ ነገር ነው አልሁ፤ አሁንም በእኔ ላይ ያመፅኸው በማን ተማምነህ ነው?",
    "6": "እነሆ፥ በዚህ በተቀጠቀጠ በሸምበቆ በትር በግብፅ ትታመናለህ፤ ሰው ቢመረኮዘው ተሰብሮ በእጁ ይገባል ያቆስለውማል፤ የግብፅ ንጉስ ፈርኦን ለሚታመኑበት ሁሉ አንዲሁ ነው።",
    "7": "አንተም፦ በአምላካችን በእግዚአብሔር እንታመናለን ብትለኝ፥ ህዝቅያስ ይሁዳንና ኢየሩሳሌምን፦ በዚህ መሰዊያ ፊት ስገዱ ብሎ የኮረብታ መስገጃዎቹንና መሰዊያዎቹን ይስፈረሰ ይህ አይደለምን?",
    "8": "አሁን እንግዲህ ከጌታዬ ከአሶር ንጉስ ጋር ተወራረድ፥ የሚቀመጡባቸውንም ሰዎች ማግኘት ቢቻልህ እኔ ሁለት ሺህ ፈረሶች እሰጥሃለሁ።",
    "9": "ስለ ሰረገሎችና ስለ ፈረሶኞች በግብፅ ስትታመን፥ ከጌታዬ ባርያዎች የሚያንሰውን የአንዱን አለቃ ፊት ትቃወም ዘንድ እንዴት ይቻልሃል?",
    "10": "አሁንም በውኑ ያለ እግዚአብሔር ትእዛዝ ይህን አገር አጠፋ ዘንድ ወጥቻለሁን? እግዚአብሔር፦ ወደዚህ አገር ወጥተህ አጥፋው አለኝ።",
    "11": "ኤልያቄምና ሳምናስ ዮአስም ራፋስቂስን፦ እኛ እንሰማለንና እባክህ፥ በሶርያ ቋንቋ ለባርያዎችህ ተናገር፤ በቅጥርም ላይ ባለው ህዝብ ጆሮ በአይሁድ ቋንቋ አትናገረን አሉት።",
    "12": "ራፋስቂስ ግን፦ ጌታዬ ይህን ቃል እናገር ዘንድ ወደ አንተና ወደ ጌታህ ልኮኛልን? ከእናንተ ጋር ኩሳቸውን ይበሉ ዘንድ ሽንታቸውንም ይጠጡ ዘንድ በቅጥር ላይ ወደ ተቀመጡት ሰዎች አይደለምን? አላቸው።",
    "13": "ራፋስቂስም ቆሞ በታላቅ ድምፅ በአይሁድ ቋንቋ እንዲህ ብሎ ጮኸ፦ የታላቁን የአሶርን ንጉስ ቃል ስሙ።",
    "14": "ንጉሱ እንዲህ ይላል፦ ያድናችሁ ዘንድ አይችልምና ህዝቅያስ አያታልላችሁ፤",
    "15": "ህዝቅያስም፦ እግዚአብሔር በእርግጥ ያድነናል ይህችም ከተማ በአሶር ንጉስ እጅ አትሰጥም ብሎ በእግዚአብሔር እንድትታመኑ አያድርጋችሁ።",
    "16": "ህዝቅያስንም አትስሙ፤ የአሶር ንጉስ እንዲህ ይላል፦ ከእኔ ጋር ታረቁ ወደ እኔም ውጡ፤ እያንዳንዳችሁም ከወይናችሁና ከበለሳችሁ ብሉ፥ ከጉድጓዳችሁም ውሃ ጠጡ፤",
    "17": "ይህም መጥቼ ምድራችሁን ወደምትመስለው ምድር፥ እህልና የወይን ጠጅ፥ እንጀራና ወይን ወዳለበት ምድር እስካፈልሳችሁ ድረስ ነው።",
    "18": "ህዝቅያስም፦ እግዚአብሔር ያድነናል ብሎ እንዳያታልላችሁ ተጠንቀቁ። በውኑ የአህዛብ አማልክት አገሮቻቸውን ከአሶር ንጉስ እጅ አድነዋቸዋልን?",
    "19": "የሃማትና የአርፋድ አማልክት ወዴት አሉ? የሴፈርዋይም አማልክት ወዴት አሉ? ሰማርያን ከእጄ አድነዋታልን?",
    "20": "እግዚአብሔር ኢየሩሳሌምን ከእጄ ያድን ዘንድ ከእነዚህ አገሮች አማልክት ሁሉ አገሩን ከእጄ ያዳነ ማን ነው?",
    "21": "እነርሱም ዝም አሉ፥ አንዳችም አልመለሱለትም፤ ንጉሱ አንዳይመልሱለት አዝዞ ነበርና።",
    "22": "የቤቱ አዛዥ የኬልቅያስ ልጅ ኤልያቄም ፀሃፊውም ሳምናስ ታሪክ ፀሃፊም የአሳፍ ልጅ ዮአስ ልብሳቸውን ቀድደው ወደ ህዝቅያስ መጡ፥ የራፋስቂስንም ቃል ነገሩት።"
}