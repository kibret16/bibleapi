{
    "1": "ብርሃንሽ መጥቶአልና፥ የእግዚአብሔርም ክብር ወጥቶልሻልና ተነሺ፥ አብሪ።",
    "2": "እነሆ፥ ጨለማ ምድርን ድቅድቅ ጨለማም አህዛብን ይሸፍናል፤ ነገር ግን በአንቺ ላይ እግዚአብሔር ይወጣል ክብሩም በአንቺ ላይ ይታያል፤",
    "3": "አህዛብም ወደ ብርሃንሽ ነገስታትም ወደ መውጫሽ ፀዳል ይመጣሉ።",
    "4": "አይኖችሽን አንስተሽ በዙሪያሽ ተመልከቺ፤ እነዚህ ሁሉ ተሰብስበው ወደ አንቺ ይመጣሉ፤ ወንዶች ልጆችሽ ከሩቅ ይመጣሉ፥ ሴቶች ልጆችሽንም በጫንቃ ላይ ይሸከሙአቸዋል።",
    "5": "በዚያን ጊዜ የባህሩ በረከት ወደ አንቺ ስለሚመለስ፥ የአህዛብም ብልጥግና ወደ አንቺ ስለሚመጣ፥ አይተሽ ደስ ይልሻል፥ ልብሽም ይደነቃል ይሰፋማል።",
    "6": "የግመሎች ብዛት፥ የምድያምና የጌፌር ግመሎች፥ ይሸፍኑሻል፤ ሁሉ ከሳባ ይመጣሉ፥ ወርቅንና እጣንን ያመጣሉ የእግዚአብሔርንም ምስጋና ያወራሉ።",
    "7": "የቄዳር መንጎች ሁሉ ወደ አንቺ ይሰበሰባሉ የነባዮትም አውራ በጎች ያገለግሉሻል፤ እኔን ደስ ሊያሰኙ በመሰዊያዬ ላይ ይወጣሉ፥ የክብሬንም ቤት አከብራለሁ።",
    "8": "ርግቦች ወደ ቤታቸው እንደሚበርሩ፥ እነዚህ እንደ ደመና የሚበርሩ እነማን ናቸው?",
    "9": "እርሱ አክብሮሻልና ለአምላክሽ ለእግዚአብሔር ስምና ለእስራኤል ቅዱስ ልጆችሽን ከሩቅ ከእነርሱ ጋርም ብራቸውንና ወርቃቸውን ያመጡ ዘንድ ደሴቶች የተርሴስ መርከቦችም አስቀድመው ይጠባበቁኛል።",
    "10": "በቁጣዬ ቀስፌ በፍቅሬ ምሬሻለሁና መፃተኞች ቅጥርሽን ይሰራሉ፥ ነገስታቶቻቸውም ያገለግሉሻል።",
    "11": "በሮችሽም ሁልጊዜ ይከፈታሉ፤ ሰዎች የአህዛብን ብልጥግና የተማረኩትንም ነገስታቶቻቸውን ወደ አንቺ ያመጡ ዘንድ ሌሊትና ቀን አይዘጉም።",
    "12": "ለአንቺም የማይገዛ ህዝብና መንግስት ይጠፋል፥ እነዚያ አህዛብም ፈፅመው ይጠፋሉ።",
    "13": "የመቅደሴንም ስፍራ ያስጌጡ ዘንድ የሊባኖስ ክብር፥ ጥዱና አስታው ባርሰነቱም፥ ወደ አንቺ ይመጣሉ፥ የእግሬንም ስፍራ አከብራለሁ።",
    "14": "የአስጨናቂዎችሽም ልጆች አንገታቸውን ደፍተው ወደ አንቺ ይመጣሉ፥ የናቁሽም ሁሉ ወደ እግርሽ ጫማ ይሰግዳሉ፤ የእግዚአብሔርም ከተማ፥ የእስራኤል ቅዱስ የሆንሽ ፅዮን ይሉሻል።",
    "15": "ከሰውም ማንም እስከማያልፍብሽ ድረስ የተተውሽና የተጠላሽ ነበርሽ፤ ነገር ግን የዘላለም ትምክህትና የልጅ ልጅ ደስታ አደርግሻለሁ።",
    "16": "የአህዛብንም ወተት ትጠጫለሽ የነገስታትንም ጡት ትጠቢያለሽ፤ እኔም እግዚአብሔር የያእቆብ ሃይል፥ መድሃኒትሽና ታዳጊሽ እንደ ሆንሁ ታውቂያለሽ።",
    "17": "በናስ ፋንታ ወርቅን፥ በብረትም ፋንታ ብርን፥ በእንጨትም ፋንታ ናስን፥ በድንጋይም ፋንታ ብረትን አመጣለሁ። አለቆችሽንም ሰላም፥ የበላይ ገዢዎችሽንም ፅድቅ አደርጋለሁ፤",
    "18": "ከዚያ በኋላ በምድርሽ ውስጥ ግፍ፥ በዳርቻሽም ውስጥ ጉስቁልናና ቅጥቃጤ አይሰማም፤ ቅጥርሽን መዳን በሮችሽንም ምስጋና ብለሽ ትጠሪያለሽ፡፡",
    "19": "ከዚያ በኋላ እግዚአብሔር የዘላለም ብርሃንሽ፥ አምላክሽም ክብርሽ ይሆናልና ፀሃይ በቀን ብርሃን አይሆንልሽም፥ የጨረቃም ብርሃን በሌሊት አይበራልሽም።",
    "20": "እግዚአብሔር የዘላለም ብርሃንሽ ይሆናልና፥ የልቅሶሽም ወራት ታልቃለችና ፀሃይሽ ከዚያ በኋላ አትጠልቅም ጨረቃሽም አይቋረጥም።",
    "21": "ህዝብሽም ሁሉ ፃድቃን ይሆናሉ፤ እኔም እከብር ዘንድ የአታክልቴን ቡቃያ፥ የእጄ ስራ የምትሆን ምድሪቱንም ለዘላለም ይወርሳሉ።",
    "22": "ታናሹ ለሺህ የሁሉም ታናሹ ለብርቱ ህዝብ ይሆናል፤ እኔ እግዚአብሔር በዘመኑ ይህን አፋጥነዋለሁ።"
}