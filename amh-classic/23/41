{
    "1": "ደሴቶች ሆይ፥ በፊቴ ዝም በሉ፤ አህዛብም ሃይላቸውን ያድሱ፤ ይቅረቡም በዚያን ጊዜም ይናገሩ፤ ለፍርድ በአንድነት እንቅረብ።",
    "2": "ከምስራቅ አንዱን ያስነሳ በፅድቅም ወደ እግሩ የጠራው ማን ነው? አህዛብንም አሳልፎ በፊቱ ሰጠው፥ ነገስታትንም አስገዛለት፤ ለሰይፉ እንደ ትቢያ ለቀስቱም እንደ ተጠረገ እብቅ አድርጎ ሰጣቸው።",
    "3": "አሳደዳቸው፥ እግሮቹም አስቀድመው ባልሄዱባት መንገድ በደህንነት አለፈ።",
    "4": "ይህን የሰራና ያደረገ፥ ትውልድንም ከጥንት የጠራ ማን ነው? እኔ እግዚአብሔር፥ ፊተኛው በኋለኞችም ዘንድ የምኖር እኔ ነኝ።",
    "5": "ደሴቶች አይተው ፈሩ፥ የምድርም ዳርቾች ተንቀጠቀጡ፤ ቀረቡም ደረሱም።",
    "6": "ሁሉም እያንዳንዱ ባልንጀራውን ይረዳው ነበር፥ ወንድሙንም፦ አይዞህ ይለው ነበር።",
    "7": "አናጢውም አንጥረኛውን፥ በመዶሻም የሚያሳሳውን መስፍ መችውን አፅናና፥ ስለ ማጣበቅ ስራውም፦ መልካም ነው አለ፤ እንዳይንቀሳቀስም በችንካር አጋጠመው።",
    "8": "ባርያዬ እስራኤል፥ የመረጥሁህ ያእቆብ፥ የወዳጄ የአብርሃም ዘር ሆይ፥",
    "9": "አንተ ከምድር ዳርቻ የያዝሁህ ከማእዘንዋም የጠራሁህና፦ አንተ ባርያዬ ነህ፥ መርጬሃለሁ አልጥልህም ያልሁህ ሆይ፥",
    "10": "እኔ ከአንተ ጋር ነኝና አትፍራ፤ እኔ አምላክህ ነኝና አትደንግጥ፤ አበረታሃለሁ፥ እረዳህማለሁ፥ በፅድቄም ቀኝ ደግፌ እይዝሃለሁ።",
    "11": "እነሆ የሚቆጡህ ሁሉ ያፍራሉ፥ ይዋረዱማል፤ የሚከራከሩህም እንዳልነበሩ ይሆናሉ፥ ይጠፉማል።",
    "12": "የሚያጣሉህንም ትሻቸዋለህ አታገኛቸውምም፥ የሚዋጉህም እንዳልነበሩና እንደ ምናምን ይሆናሉ።",
    "13": "እኔ አምላክህ እግዚአብሔር፦ አትፍራ፥ እረዳሃለሁ ብዬ ቀኝህን እይዛለሁና።",
    "14": "አንተ ትል ያእቆብ የእስራኤልም ሰዎች ሆይ፥ አትፍሩ፤ እረዳሃለሁ፥ ይላል እግዚአብሔር፥ የሚቤዥህም የእስራኤል ቅዱስ ነው።",
    "15": "እነሆ፥ እንደ ተሳለች እንደ አዲስ ባለ ጥርስ ማሄጃ አድርጌሃለሁ፤ ተራሮችንም ታሄዳለህ ታደቅቃቸውማለህ፥ ኮረብቶችንም እንደ ገለባ ታደርጋቸዋለህ።",
    "16": "ታበጥራቸዋለህ፥ ነፋስም ይጠርጋቸዋል፥ አውሎ ነፋስም ይበትናቸዋል፤ አንተም በእግዚአብሔር ደስ ይልሃል፥ በእስራኤልም ቅዱስ ትመካለህ።",
    "17": "ድሆችና ምስኪኖችም ውሃ ይሻሉ አያገኙምም፥ ምላሳቸውም በጥማት ደርቋል፤ እኔ እግዚአብሔር እሰማቸዋለሁ፥ የእስራኤል አምላክ እኔ አልተዋቸውም።",
    "18": "በወናዎቹ ኮረብቶች ላይ ወንዞችን፥ በሸለቆችም መካከል ምንጮችን እከፍታለሁ፤ ምድረ በዳውን ለውሃ መቆሚያ፥ የጥማትንም ምድር ለውሃ መፍለቂያ አደርጋለሁ።",
    "19-20": "የእግዚአብሔር እጅ ይህን እንደ ሰራች፥ የእስራኤልም ቅዱስ እንደ ፈጠረው ያዩ ዘንድ ያውቁም ዘንድ ያስቡም ዘንድ በአንድነትም ያስተውሉ ዘንድ፥ በምድረ በዳ ዝግባውንና ግራሩን ባርሰነቱንና የዘይቱን ዛፍ አበቅላለሁ፥ በበረሃውም ጥዱንና አስታውን ወይራውንም በአንድነት አኖራለሁ።",
    "21": "ክርክራችሁን አቅርቡ፥ ይላል እግዚአብሔር፤ ማስረጃችሁን አምጡ፥ ይላል የያእቆብ ንጉስ።",
    "22": "ያምጡ፥ የሚሆነውንም ይንገሩን፤ ልብም እናደርግ ዘንድ ፍፃሜአቸውንም እናውቅ ዘንድ፥ የቀደሙት ነገሮች ምን እንደ ሆኑ ተናገሩ፥ የሚመጡትንም አሳዩን።",
    "23": "አማልክትም መሆናችሁን እናውቅ ዘንድ በኋላ የሚመጡትን ተናገሩ፤ እንደነግጥም ዘንድ በአንድነትም እናይ ዘንድ መልካሙን ወይም ክፉውን አድርጉ።",
    "24": "እነሆ፥ እንዳልነበረ ናችሁ፥ ስራችሁም ከንቱ ነው፤ የሚመርጣችሁም አስፃያፊ ነው።",
    "25": "አንዱን ከሰሜን አነሳሁ መጥቶአልም፤ አንዱም ከፀሃይ መውጫ ስሜን የሚጠራ ይመጣል፤ በጭቃ ላይ እንደሚመጣ ሰው አፈርም እንደሚረግጥ ሸክለኛ በአለቆች ላይ ይመጣል።",
    "26": "እናውቅ ዘንድ ከጥንት የተናገረው፦ እውነት ነው እንልም ዘንድ ቀድሞ የተናገረው ማን ነው? የሚናገር የለም፥ የሚገልጥም የለም፥ ቃላችሁንም የሚሰማ የለም።",
    "27": "በመጀመሪያ ለፅዮን፦ እነኋቸው እላለሁ፤ ለኢየሩሳሌምም የምስራች ነጋሪን እሰጣለሁ።",
    "28": "ብመለከት ማንም አልነበረም፤ ብጠይቃቸውም የሚመልስልኝ አማካሪ በመካከላቸው የለም።",
    "29": "እነሆ፥ እነርሱ ሁሉ ከንቱዎች ናቸው፥ ስራቸውም ምንምን ናት፤ ቀልጠው የተሰሩት ምስሎቻቸውም ነፋስና ኢምንት ናቸው።"
}