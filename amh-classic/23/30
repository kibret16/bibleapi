{
    "1": "ለአመፀኞች ልጆች ወዮላቸው! ይላል እግዚአብሔር ከእኔ ዘንድ ያልሆነን ምክር ይመክራሉ፥ ሃጢአትንም በሃጢአት ላይ ይጨምሩ ዘንድ ከመንፈሴ ዘንድ ያልሆነውን ቃል ኪዳን ያደርጋሉ።",
    "2": "ከአፌም ነገርን ሳይጠይቁ በፈርኦን ሃይል ይፀኑ ዘንድ በግብፅም ጥላ ይታመኑ ዘንድ ወደ ግብፅ እንዲወርዱ ይሄዳሉ።",
    "3": "ስለዚህ የፈርኦን ሃይል እፍረት በግብፅም ጥላ መታመን ስድብ ይሆንባችኋል።",
    "4": "አለቆች ምንም በጣኔዎስ ቢሆኑ፥ መልክተኞችም ምንም ወደ ሓኔስ ቢደርሱ፥",
    "5": "ሁላቸው ይጠቅሙአቸው ዘንድ ስለማይችሉ፥ እፍረትና ስድብ እንጂ ረድኤትና ረብ ስለማይሆኑ ህዝብ ያፍራሉ።",
    "6": "በደቡብ ስላሉ እንስሶች የተነገረ ሸክም። ተባትና እንስት አንበሳ እፉኝትም ነዘር እባብም በሚወጡባት በመከራና በጭንቀት ምድር በኩል ብልጥግናቸውን በአህዮች ጫንቃ ላይ መዛግብቶቻቸውንም በግመሎች ሻኛ ላይ እየጫኑ ወደማይጠቅሙአቸው ህዝብ ይሄዳሉ።",
    "7": "የግብፅ እርዳታ ከንቱና ምናምን ነው፤ ስለዚህ ስሙን፦ በቤት የሚቀመጥ ረአብ ብዬ ጠርቼዋለሁ።",
    "8": "አሁንም ሂድ፥ ለሚመጣውም ዘመን ለዘላለም እንዲሆን በሰሌዳ ላይ በመፅሃፍም ውስጥ ፃፍላቸው።",
    "9": "አመፀኛ ወገንና የእግዚአብሔርን ህግ ለመስማት የማይወድዱ የሃሰት ልጆች ናቸውና፤",
    "10": "ባለ ራእዮችን፦ አትመልከቱ ይላሉ፥ ነቢያትንም፦ ጣፋጩንና አታላዩን ነገር እንጂ ቅኑን ነገር አትንገሩን፤",
    "11": "ከመንገድ ፈቀቅ በሉ፥ከጎዳናውም ዘወር በሉ፥ የእስራኤልንም ቅዱስ ከእኛ ዘንድ አስወግዱ ይሉአቸዋል።",
    "12": "ስለዚህ የእስራኤል ቅዱስ እንዲህ ይላል፦ ይህችን ቃል አቃልላችኋልና፥ በግፍና በጠማምነት ታምናችኋልና፥ በእርሱም ተደግፋችኋልና",
    "13": "ስለዚህ ይህ በደል አዘብዝቦ ለመፍረስ እንደ ቀረበ፥ አፈራረሱም ፈጥኖ ድንገት እንደሚመጣ እንደ ረጅም ቅጥር ይሆንባችኋል።",
    "14": "የሸክለኛ ማድጋ እንደሚሰበር ይሰብረዋል፥ ሳይራራም ያደቅቀዋል ከስባሪውም እሳት ከማንደጃ የሚወስዱበት ወይም ውሃ ከጉድጓድ የሚቀዱበት ገል አይገኝም።",
    "15": "የእስራኤል ቅዱስ፥ ጌታ እግዚአብሔር እንዲህ ይላልና፦ በመመለስና በማረፍ ትድናላችሁ፤ በፀጥታና በመታመን ሃይል ይሆንላችኋል፤ እናንተም እንቢ አላችሁ፥",
    "16": "ነገር ግን፦ በፈረስ ላይ ተቀምጠን እንሸሻለን እንጂ እንዲህ አይሆንም አላችሁ፥ ስለዚህም ትሸሻላችሁ፤ ደግሞም፦ በፈጣን ፈረስ ላይ እንቀመጣለን አላችሁ፥ ስለዚህም የሚያሳድዱአችሁ ፈጣኖች ይሆናሉ።",
    "17": "ከአንድ ሰው ዛቻ የተነሳ ሺህ ሰዎች ይሸሻሉ፤ እናንተም በተራራ ራስ ላይ እንዳለ ምሰሶ፥ በኮረብታም ላይ እንዳለ ምልክት ሆናችሁ እስክትቀሩ ድረስ፥ ከአምስት ሰዎች ዛቻ የተነሳ ትሸሻላችሁ።",
    "18": "እግዚአብሔርም የፍርድ አምላክ ነውና ስለዚህ እግዚአብሔር ይራራላችሁ ዘንድ ይታገሳል፥ ይምራችሁም ዘንድ ከፍ ከፍ ይላል፤ እርሱን በመተማመን የሚጠባበቁ ሁሉ ብፁአን ናቸው።",
    "19": "በኢየሩሳሌም ውስጥ በፅዮን የምትኖሩ ህዝብ ሆይ፥ ከእንግዲህ ወዲህ አታለቅስም፤ በጩኸትም ድምፅ ይራራልሃል፥ በሰማህም ጊዜ ይመልስልሃል።",
    "20": "ጌታም የጭንቀትን እንጀራና የመከራን ውሃ ቢሰጥህም አስተማሪህ እንግዲህ ከአንተ አይሰወርም፤ አይኖችህ ግን አስተማሪህን ያያሉ፥",
    "21": "ወደ ቀኝም ወደ ግራም ፈቀቅ ብትል ጆሮችህ በኋላህ፦ መንገዱ ይህች ናት በእርስዋም ሂድ የሚለውን ቃል ይሰማሉ።",
    "22": "በብርም የተለበጡትን የተቀረፁትን ምስሎችህን በወርቅም የተለበጡትን ቀልጠው የተሰሩትን ምስሎችህን ታረክሳለህ፤ እንደ ርኩስም ነገር ትጥላቸዋለህ፦ ወግዱ ትላቸውማለህ።",
    "23": "በምድርም ለተዘራው ዘርህ ዝናብ ይሰጣል፥ ከምድርም ፍሬ የሚወጣ እንጀራ ወፍራምና ብዙ ይሆናል። በዚያም ቀን ከብቶችህ በሰፊ መስክ ይሰማራሉ፤",
    "24": "መሬትንም የሚያርሱ በሬዎችና አህዮች በመንሽና በወንፊት የነፃውን ጨው ጨው የሚለውን ገፈራ ይበላሉ።",
    "25": "በታላቅም እልቂት ቀን ግንቦች በወደቁ ጊዜ በረጅሙ ተራራ ሁሉ ከፍ ባለውም ኮረብታ ሁሉ ላይ ወንዞችና የውሃ ፈሳሾች ይሆናሉ።",
    "26": "እግዚአብሔርም የህዝቡን ስብራት በጠገነ እለት፥ መቅሰፍቱ የቆሰለውንም በፈወሰ እለት፥ የጨረቃ ብርሃን እንደ ፀሃይ ብርሃን፥ የፀሃይም ብርሃን እንደ ሰባት ቀን ብርሃን ሰባት እጥፍ ይሆናል።",
    "27": "እነሆ፥ የእግዚአብሔር ስም ከሚነድድ ቁጣ ከሚትጎለጎልም ጢስ ጋር ከሩቅ ይመጣል፤ ከንፈሮቹም ቁጣን የሞሉ ናቸው፥ ምላሱም እንደምትበላ እሳት ናት፤",
    "28": "እስትንፋሱም አህዛብን በአጥፊ ወንፊት ሊነፋቸው እንደሚያጥለቀልቅ እስከ አንገትም እንደሚደርስ ወንዝ ነው፥ በህዝብም መንጋጋ የሚያስት ልጓም ይሆናል።",
    "29": "ዝማሬ በተቀደሰች የአውደ አመት ሌሊት እንደሚሆን ዝማሬ ይሆንላችኋል፤ ወደ እግዚአብሔርም ተራራ ወደ እስራኤል አምባ ይመጣ ዘንድ እንቢልታ ይዞ እንደሚሄድ ሰው የልብ ደስታ ይሆንላችኋል።",
    "30": "እግዚአብሔርም ክቡር ድምፁን ያሰማል፥ የክንዱንም መውረድ በሚነድድ ቁጣውና በምትበላ እሳት ነበልባል በአውሎ ነፋስም በወጨፎም በበረዶ ጠጠርም ይገልጣል።",
    "31": "አሶርም በበትር ከመታው ከእግዚአብሔር ድምፅ የተነሳ ይደነግጣል።",
    "32": "እግዚአብሔር በላዩ በሚያወርድበት የታዘዘበቱ የበትር ድብደባ ሁሉ በከበሮና በመሰንቆ ይሆናል፤ በጦርነትም ክንዱን አንስቶ ይዋጋቸዋል።",
    "33": "ከቀድሞም ጀምሮ የማቃጠያ ስፍራ ተዘጋጅታለች፥ ለንጉስም ተበጅታለች፤ ጥልቅና ሰፊም አድርጎአታል፤ እሳትና ብዙ ማገዶ ተከምሮአል፤ የእግዚአብሔርም እስትንፋስ እንደ ዲን ፈሳሽ ያቃጥለዋል።"
}