{
    "1": "እንዲህም ሆነ፤ በይሁዳ ንጉስ በኦዝያን ልጅ በኢዮአታም ልጅ በአካዝ ዘመን የሶርያ ንጉስ ረአሶን የእስራኤልም ንጉስ የሮሜልዩ ልጅ ፋቁሄ ኢየሩሳሌምን ሊወጉ ወጡ፥ ሊያሸንፉአትም አልቻሉም።",
    "2": "ለዳዊትም ቤት፦ ሶርያ ከኤፍሬም ጋር ተባብረዋል የሚል ወሬ ተነገረ፤ የእርሱም ልብ የህዝቡም ልብ የዱር ዛፍ በነፋስ እንድትናወጥ ተናወጠ።",
    "3": "እግዚአብሔርም ኢሳይያስን አለው፦ አንተና ልጅህ ያሱብ አካዝን ትገናኙት ዘንድ በልብስ አጣቢው እርሻ መንገድ ወዳለው ወደ ላይኛው የኩሬ መስኖ ጫፍ ውጡ፤",
    "4": "እንዲህም በለው፦ ተጠበቅ፥ ዝምም በል፤ ስለ እነዚህ ስለሚጤሱ ስለ ሁለት የእንጨት ጠለሸቶች፥ ስለ ሶርያና ስለ ረአሶን ስለ ሮሜልዩም ልጅ ቁጣ አትፍራ፥ ልብህም አይድከም።",
    "5-6": "ሶርያና ኤፍሬም የሮሜልዩም ልጅ፦ ወደ ይሁዳ እንውጣ እናስጨንቀውም፥ እንስበረውም፥ የጣብኤልንም ልጅ እናንግስበት ብለው ክፋት ስለ መከሩብህ፤",
    "7": "ጌታ እግዚአብሔር እንዲህ ይላል፦ ይህ ምክር አይፀናምና አይሆንም።",
    "8": "የሶርያ ራስ ደማስቆ ነው፥ የደማስቆም ራስ ረአሶን ነው፤ በስድሳ አምስት አመት ውስጥ ኤፍሬም ይሰባበራልና ህዝብ አይሆንም፤",
    "9": "የኤፍሬምም ራስ ሰማርያ ነው፥ የሰማርያም ራስ የሮሜልዩ ልጅ ነው። ባታምኑ አትፀኑም።",
    "10": "እግዚአብሔርም ደግሞ አካዝን እንዲህ ብሎ ተናገረው፦",
    "11": "ከጥልቁ ወይም ከከፍታው ቢሆን ከአምላክህ ከእግዚአብሔር ምልክትን ለምን።",
    "12": "አካዝም፦ አልለምንም፥ እግዚአብሔርንም አልፈታተንም አለ።",
    "13": "እርሱም አለ፦ እናንተ የዳዊት ቤት ሆይ፥ ስሙ በውኑ ሰውን ማድከማችሁ ቀላል ነውን? አምላኬን ደግሞ የምታደክሙ፤",
    "14": "ስለዚህ ጌታ ራሱ ምልክት ይሰጣችኋል፤ እነሆ፥ ድንግል ትፀንሳለች፥ ወንድ ልጅም ትወልዳለች፥ ስሙንም አማኑኤል ብላ ትጠራዋለች።",
    "15": "ክፉን ለመጥላት መልካሙንም ለመምረጥ ሲያውቅ ቅቤና ማር ይበላል።",
    "16": "ህፃኑ ክፉን ለመጥላት መልካሙን ለመምረጥ ሳያውቅ የፈራሃቸው የሁለቱ ነገስታት አገር ባድማ ትሆናለች።",
    "17": "እግዚአብሔርም ኤፍሬም ከይሁዳ ከተለየበት ቀን ጀምሮ ያልመጣውን ዘመን በአንተና በህዝብህ በአባትህም ቤት ላይ ያመጣል እርሱም የአሶር ንጉስ መምጣት ነው።",
    "18": "በዚያም ቀን እንዲህ ይሆናል፤ እግዚአብሔር በግብፅ ወንዝ ዳርቻ ያለውን ዝምብ በአሶርም አገር ያለውን ንብ በፉጨት ይጠራል።",
    "19": "ይመጡማል፥ እነርሱም ሁሉ በበረሃ ሸለቆ በድንጋይም ዋሻ ውስጥ በእሾህ ቁጥቋጦ ሁሉ ላይ በማሰማርያውም ሁሉ ላይ ይሰፍራሉ።",
    "20": "በዚያም ቀን እግዚአብሔር ከወንዙ ማዶ በተከራየው ምላጭ በአሶር ንጉስ የራሱንና የእግሩን ጠጉር ይላጨዋል፤ ምላጩም ጢሙን ደግሞ ይበላል።",
    "21": "በዚያም ቀን እንዲህ ይሆናል፤ ሰው አንዲት ጊደርን ሁለት በጎችንም ያሳድጋል፤",
    "22": "ከሚሰጡት ወተት ብዛት የተነሳ ቅቤ ይበላል፤ በአገሪቱም መካከል የቀረ ሁሉ ቅቤና ማር ይበላል።",
    "23": "በዚያም ቀን እንዲህ ይሆናል፤ ሺህ ብር የተገመተ ሺህ የወይን ግንድ በነበረበት ስፍራ ሁሉ ለኩርንችትና ለእሾህ ይሆናል።",
    "24": "ኩርንችትና እሾህ በምድር ሁሉ ላይ ነውና በፍላፃና በቀስት ወደዚያ ይገባሉ።",
    "25": "በመቆፈርያም ወደ ተቆፈሩ ኮረብቶች ሁሉ ከኩርንችትና እሾህ ፍርሃት የተነሳ ወደዚያ አትሄድም፤ ነገር ግን የበሬ ማሰማርያና የበግ መራገጫ ይሆናል።"
}