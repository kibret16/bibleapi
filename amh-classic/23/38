{
    "1": "በዚያም ወራት ህዝቅያስ ለሞት እስኪደርስ ታመመ። ነቢዩም የአሞፅ ልጅ ኢሳይያስ ወደ እርሱ መጥቶ፦ እግዚአብሔር እንዲህ ይላል፦ ትሞታለህ እንጂ በህይወት አትኖርምና ቤትህን አስተካክል አለው።",
    "2": "ህዝቅያስም ፊቱን ወደ ግድግዳው መልሶ እንዲህ ሲል ወደ እግዚአብሔር ፀለየ፦",
    "3": "አቤቱ፥ በፊትህ በእውነትና በፍፁም ልብ እንደ ሄድሁ ደስ የሚያሰኝህንም እንዳደረግሁ ታስብ ዘንድ እለምንሃለሁ። ህዝቅያስም እጅግ አድርጎ አለቀሰ።",
    "4": "የእግዚአብሔርም ቃል ወደ ኢሳይያስ እንዲህ ሲል መጣ፦",
    "5": "ሂድ፥ ህዝቅያስን እንዲህ በለው፦ የአባትህ የዳዊት አምላክ እግዚአብሔር እንዲህ ይላል፦ ፀሎትህን ሰምቻለሁ፥ እንባህንም አይቻለሁ፤ እነሆ፥ በእድሜህ ላይ አስራ አምስት አመት አጨምራለሁ።",
    "6": "አንተንና ይህችንም ከተማ ከአሶር ንጉስ እጅ እታደጋለሁ፥ ይህችንም ከተማ እጋርዳታለሁ።",
    "7": "እግዚአብሔርም የተገረውን ነገር እንዲፈፅመው ከእግዚአብሔር ዘንድ ምልክቱ ይህ ይሆንልሃል።",
    "8": "እነሆ፥ በአካዝ የጥላ ስፍረ ሰአት ላይ ከፀሃይ ጋር የወረደውን በደረጃዎች ያለውን ጥላ አስር ደረጃ ወደ ኋላ እንዲመለስ አደርጋለሁ። ፀሃይም በጥላ ስፍረ ሰአት ላይ የወረደበት አስር ደረጃ ወደ ኋላ ተመለሰ።",
    "9": "የይሁዳ ንጉስ ህዝቅያስ ታምሞ ከደዌው በተፈወሰ ጊዜ የፃፈው ፅህፈት ይህ ነው፦",
    "10": "እኔ፦ በህይወት ዘመኔ መካከል ወደ ሲኦል በሮች እገባለሁ፤ የቀረው ዘመኔ ጎደለብኝ አልሁ።",
    "11": "ደግሞም፦ በህያዋን ምድር እግዚአብሔርን አላይም፤ በአለምም ከሚኖሩ ጋር ሰውን እንግዲህ አልመለከትም አልሁ።",
    "12": "ማደሪያዬ ተነቀለች፥ እንደ እረኛ ድንኳንም ከእኔ ዘንድ ተወገደች፤ ህይወቴንም እንደ ሸማኔ ጠቀለልሁ፥ እርሱም ከመጠቅለያው ይቆርጠኛል፤ ከማለዳም ጀምሮ እስከ ማታ ድረስ ታጠፋኛለህ።",
    "13": "እስኪነጋ ድረስ ቆይቼ ነበር፤ እርሱ እንደ አንበሳ አጥንቴን ሁሉ ሰበረ፤ ከማለዳ ጀምሮ እስከ ማታ ድረስ ታጠፋኛለህ።",
    "14": "እንደ ጨረባና እንደ ሽመላ ተንጫጫሁ፥ እንደ ርግብም አጉረመረምሁ፤ አይኖቼ ወደ ላይ ከማየት ደከሙ። ጌታ ሆይ፥ ተጨንቄአለሁና መከታ ሁነኝ።",
    "15": "ምን እላለሁ? እርሱ ተናግሮኛል፥ እርሱ ራሱም ይህን አድርጎአል፤ በዘመኔ ሁሉ ስለ ነፍሴ ምሬት ቀስ ብዬ እሄዳለሁ።",
    "16": "ጌታ ሆይ፥ በዚህ ነገር ሰዎች በህይወት ይኖራሉ፥ በዚህም ሁሉ የመንፈሴ ህይወት ነው፤ አንተም ፈወስኸኝ ወደ ህይወትም መለስኸኝ።",
    "17": "እነሆ፥ ታላቅ ምሬት ለደህንነቴ ሆነ፤ አንተም ነፍሴን ከጥፋት ጉድጓድ አዳንሃት፥ ሃጢአቴንም ሁሉ ወደ ኋላህ ጣልህ።",
    "18": "ሲኦል አያመሰግንህምና፥ ሞትም አያከብርህምና፤ ወደ ጉድጓዱ የሚወርዱ እውነትህን ተስፋ አያደርጉም።",
    "19": "እኔ ዛሬ አንደማደርግ ህያዋን እነርሱ ያመሰግኑሃል፤ አባት ለልጆች እውነትህን ያስታውቃል።",
    "20": "እግዚአብሔር ያድነኛል፤ ስለዚህ በእድሜያችን ዘመን ሁሉ በእግዚአብሔር ቤት ቅኔዎችን አውታር ባለው እቃ እንዘምራለን።",
    "21": "ኢሳይያስም፦ የበለስ ጥፍጥፍ አምጥተው በእባጩ ላይ ይለብጡት፥ እርሱም ይፈወሳል ብሎ ነበር።",
    "22": "ህዝቅያስም፦ ወደ እግዚአብሔር ቤት እወጣ ዘንድ ምልክቱ ምንድር ነው? ብሎ ነበር።"
}