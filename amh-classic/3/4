{
    "1": "እግዚአብሔርም ሙሴን እንዲህ ሲል ተናገረው፡፤",
    "2": "ለእስራኤል ልጆች እንዲህ ብለህ ንገራቸው፦ ማናቸውም ሰው ሳያውቅ ሃጢአት ቢሰራ፥ እግዚአብሔርም፦ አትስሩ ካላቸው ትእዛዛት አንዲቱን ቢተላለፍ፥",
    "3": "የተቀባውም ካህን በህዝቡ ላይ በደል እንዲቆጠርባቸው ሃጢአት ቢሰራ፥ ስለ ሰራው ስለ ሃጢአቱ ነውር የሌለበት ወይፈን ለእግዚአብሔር ለሃጢአት መስዋእት ያቀርበዋል።",
    "4": "ወይፈኑንም ወደ መገናኛው ድንኳን ደጃፍ በእግዚአብሔር ፊት ያመጣዋል እጁንም በወይፈኑ ራስ ላይ ይጭነዋል፥ ወይፈኑንም በእግዚአብሔር ፊት ያርደዋል።",
    "5": "የተቀባውም ካህን ከወይፈኑ ደም ወስዶ ወደ መገናኛው ድንኳን ያመጣዋል",
    "6": "ካህኑም ጣቱን በደሙ ውስጥ ነክሮ በእግዚአብሔር ፊት በመቅደሱ መጋረጃ ፊት ደሙን ሰባት ጊዜ ይረጨዋል።",
    "7": "ካህኑም በመገናኛው ድንኳን ውስጥ በእግዚአብሔር ፊት ያለው ጣፋጭ እጣን በሚታጠንበት መሰዊያ ቀንዶች ላይ ከደሙ ያደርጋል፤ የተረፈውንም የወይፈኑን ደም ሁሉ በመገናኛው ድንኳን ደጅ ባለው ለሚቃጠል መስዋእት በሚሆነው መሰዊያ በታች ያፈስሰዋል።",
    "8": "ለሃጢአትም መስዋእት ከሚታረደው ወይፈን ስብን ሁሉ ይወስዳል፤ ሆድ እቃውን የሚሸፍነውን ስብ፥ በሆድ እቃውም ላይ ያለውን ስብ ሁሉ፥",
    "9": "ሁለቱንም ኩላሊቶች፥ በእነርሱም ላይና በጎድኑ አጠገብ ያለውን ስብ፥ በጉበቱም ላይ ያለውን መረብ ከኩላሊቶች ጋር፥",
    "10": "ለደህንነት መስዋእት ከታረደው ወይፈን እንደ ተወሰደው ይወስዳል። ካህኑም ለሚቃጠል መስዋእት በሚሆነው መሰዊያ ላይ ያቃጥለዋል።",
    "11": "የወይፈኑን ቁርበት፥ ስጋውንም ሁሉ፥ ራሱንም፥ እግሮቹንም፥ ሆድ እቃውንም፥",
    "12": "ፈርሱንም፥ ወይፈኑን ሁሉ ከሰፈሩ ወደ ውጭ አመድ ወደሚፈስስበት ወደ ንፁህ ስፍራ ይወስደዋል፥ በእንጨትም ላይ በእሳት ያቃጥለዋል አመድ በሚፈስስበት ስፍራ ይቃጠላል።",
    "13": "የእስራኤል ማህበር ሁሉ ቢስቱ፥ ነገሩም ከጉባኤው ፊት ቢሸሸግ፥ እግዚአብሔርም፦ አትስሩ ካላቸው ትእዛዛት አንዲቱን ቢተላለፉ፥",
    "14": "እንዲህም ቢበድሉ፥ የሰሩት ሃጢአት ሲታወቅ ጉባኤው ስለ ሃጢአት መስዋእት ወይፈንን ያቀርባሉ፤ ወደ መገናኛውም ድንኳን ፊት ያመጡታል።",
    "15": "የጉባኤውም ሽማግሌዎች እጆቻቸውን በወይፈኑ ራስ ላይ በእግዚአብሔር ፊት ይጭናሉ፤ ወይፈኑም በእግዚአብሔር ፊት ይታረዳል።",
    "16": "የተቀባውም ካህን ከወይፈኑ ደም ወደ መገናኛው ድንኳን ያመጣል፤",
    "17": "ካህኑም ጣቱን በደሙ ውስጥ ነክሮ በእግዚአብሔር ፊት በመጋረጃው ፊት ለፊት ሰባት ጊዜ ይረጨዋል።",
    "18": "በመገናኛውም ድንኳን ውስጥ በእግዚአብሔር ፊት ባለው በእጣን መሰዊያው ቀንዶች ላይ ከደሙ ያደርጋል፤ ደሙንም ሁሉ በመገናኛው ድንኳን ደጅ ባለው ለሚቃጠል መስዋእት በሚሆነው መሰዊያ በታች ያፈስሰዋል።",
    "19": "ስቡንም ሁሉ ከእርሱ ወስዶ በመሰዊያው ላይ ያቃጥለዋል።",
    "20": "እንዲህም በወይፈኑ ያደርጋል ስለ ሃጢአት መስዋእት በታረደው ወይፈን እንዳደረገ እንዲሁ በዚህ ያደርጋል፤ ካህኑም ስለ እነርሱ ያስተሰርያል፥ እነርሱም ይቅር ይባላሉ።",
    "21": "ወይፈኑንም ከሰፈሩ ወደ ውጭ ይወስደዋል፥ የፊተኛውንም ወይፈን እንዳቃጠለ ያቃጥለዋል ይህ የማህበሩ የሃጢአት መስዋእት ነው።",
    "22": "አንድ መኮንንም ሃጢአትን ሲሰሩ፥ ሳያውቅም እግዚአብሔር አምላኩ፦ አትስራ ያለውን ትእዛዝ ሲተላለፍ፥ እንዲህም ሲበድል፥",
    "23": "የሰራው ሃጢአት ቢታወቅ፥ ነውር የሌለበትን ተባት ፍየል ለቁርባኑ ያቀርበዋል፤",
    "24": "በፍየሉም ራስ ላይ እጁን ይጭናል፤ የሚቃጠልም መስዋእት በሚታረድበት ስፍራ በእግዚአብሔር ፊት ያርደዋል፤ እርሱ የሃጢአት መስዋእት ነው።",
    "25": "ካህኑም ከሃጢአት መስዋእት ደም በጣቱ ወስዶ ለሚቃጠል መስዋእት በሚሆነው መሰዊያ ቀንዶች ያደርገዋል፤ የተረፈውንም ደም ለሚቃጠል መስዋእት ከሚሆነው መሰዊያ በታች ያፈስሰዋል።",
    "26": "ስቡንም ሁሉ እንደ ደህንነት መስዋእት ስብ በመሰዊያው ላይ ያቃጥለዋል። ካህኑም ሃጢአቱን ያስተሰርይለታል፥ እርሱም ይቅር ይባላል።",
    "27": "ከአገሩ ህዝብም አንድ ሰው ሃጢአትን ሳያውቅ ቢሰራ፥ እግዚአብሔርም፦ አትስራ ያለውን ትእዛዝ ቢተላለፍ፥ ቢበድልም፥",
    "28": "ለእርሱም የሰራው ሃጢአት ቢታወቀው፥ ስለ ሰራው ሃጢአት ነውር የሌለባትን እንስት ፍየል ለቁርባኑ ያመጣል።",
    "29": "እጁንም በሃጢአት መስዋእት ራስ ላይ ይጭናል፤ የሚቃጠልም መስዋእት በሚታረድበት ስፍራ የሃጢአትን መስዋእት ያርዳል።",
    "30": "ካህኑም ከደምዋ በጣቱ ወስዶ ለሚቃጠል መስዋእት በሚሆነው መሰዊያ ቀንዶች ላይ ያደርገዋል፥ ደሙንም ሁሉ ከመሰዊያው በታች ያፈስሰዋል።",
    "31": "ስቡም ሁሉ ከደህንነት መስዋእት ላይ እንደሚወሰድ፥ ስብዋን ሁሉ ይወስዳል፤ ካህኑም ለእግዚአብሔር ጣፋጭ ሽታ እንዲሆን በመሰዊያው ላይ ያቃጥለዋል፤ ካህኑም ስለ እርሱ ያስተሰርያል፥ እርሱም ይቅር ይባላል።",
    "32": "ስለ ሃጢአትም መስዋእት የበግ ጠቦት ቢያቀርብ፥ ነውር የሌለባትን እንስት ያመጣል።",
    "33": "እጁንም በሃጢአት መስዋእት ራስ ላይ ይጭናል፥ የሚቃጠልም መስዋእት በሚታረድበት ስፍራ ለሃጢአት መስዋእት ያርዳታል።",
    "34": "ካህኑም ከሃጢአት መስዋእት ደም በጣቱ ወስዶ ለሚቃጠል መስዋእት በሚሆነው መሰዊያ ቀንዶች ላይ ያደርገዋል፥ ደሙንም ሁሉ ከመሰዊያው በታች ያፈስሰዋል።",
    "35": "ስቡ ሁሉ ለደህንነት መስዋእት ከታረደው ጠቦት ላይ እንደሚወሰድ ስብዋን ይወስዳል፤ ካህኑም ለእግዚአብሔር በእሳት በተቃጠለው ቁርባን ላይ በመሰዊያው ላይ ያቃጥለዋል። ካህኑም ስለ ሰራው ሃጢአት ያስተሰርይለታል፥ እርሱም ይቅር ይባላል።"
}