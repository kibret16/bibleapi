{
    "1": "እግዚአብሔርም ሙሴን እንዲህ ብሎ ተናገረው፦",
    "2": "ለእስራኤል ልጆች እንዲህ ብለህ ንገራቸው፦ የተቀደሰ ጉባኤ ብላችሁ የምታውጁአቸው በአላቶቼ፥ የእግዚአብሔር በአላት፥ እነዚህ ናቸው።",
    "3": "ስድስት ቀን ስራ ይሰራል፤ በሰባተኛው ቀን ግን የእረፍት ሰንበት ነው፤ የተቀደሰ ጉባኤ ይሆንበታል፤ ምንም ስራ አትሰሩም በምትኖሩበት ሁሉ ለእግዚአብሔር ሰንበት ነው።",
    "4": "እነዚህ የእግዚአብሔር በአላት፥ በየዘመናቸው የምታውጁአቸው፥ የተቀደሰ ጉባኤ ናቸው።",
    "5": "በመጀመሪያው ወር በአስራ አራተኛው ቀን ሲመሽ የእግዚአብሔር ፋሲካ ነው።",
    "6": "በዚህም ወር በአስራ አምስተኛው ቀን ለእግዚአብሔር የቂጣ በአል ነው፤ ሰባት ቀን ቂጣ እንጀራ ብሉ።",
    "7": "በመጀመሪያው ቀን የተቀደሰ ጉባኤ ይሁንላችሁ፤ የተግባር ስራ ሁሉ አትስሩበት።",
    "8": "ሰባት ቀንም ለእግዚአብሔር የእሳት ቁርባን አቅርቡ፤ በሰባተኛው ቀን የተቀደሰ ጉባኤ ነው፤ የተግባር ስራ ሁሉ አትስሩበት።",
    "9": "እግዚአብሔርም ሙሴን እንዲህ ብሎ ተናገረው፦",
    "10": "ለእስራኤል ልጆች እንዲህ ብለህ ንገራቸው፦ ወደምሰጣችሁ ምድር በገባችሁ ጊዜ፥ መከሩንም ባጨዳችሁ ጊዜ፥ የእናንተን መከር በኩራት ነዶ ወደ ካህኑ አምጡ፤",
    "11": "እርሱም ነዶውን በእግዚአብሔር ፊት እንዲሰምርላችሁ ይወዝውዘው፤ በማግስቱ ከሰንበት በኋላ ካህኑ ይወዝውዘው።",
    "12": "ነዶውንም በወዘወዛችሁበት ቀን ነውር የሌለበትን የአንድ አመት ተባት ጠቦት ለሚቃጠል መስዋእት ወደ እግዚአብሔር አቅርቡ።",
    "13": "የእህልም ቁርባን ከመስፈሪያው ከአስር እጅ ሁለት እጅ የሆነ በዘይት የተለወሰ መልካም ዱቄት ለእግዚአብሔር ጣፋጭ ሽታ እንዲሆን ለእሳት ቁርባን ይሁን፤ የመጠጡም ቁርባን የወይን ጠጅ የኢን መስፈሪያ አራተኛ እጅ ይሁን።",
    "14": "እንጀራውንም፥ የተጠበሰውንም እሸት፥ ለምለሙንም እሸት የአምላካችሁን ቁርባን እስከምታቀርቡበት እስከዚህ ቀን ድረስ አትብሉ። ይህ በምትቀመጡበት አገር ሁሉ ለልጅ ልጃችሁ የዘላለም ስርአት ነው።",
    "15": "የወዘወዛችሁትን ነዶ ከምታመጡበት ቀን በኋላ ከሰንበት ማግስት ፍፁም ሰባት ጊዜ ሰባት ቀን ቁጠሩ፤",
    "16": "እስከ ሰባተኛ ሰንበት ማግስት ድረስ አምሳ ቀን ቁጠሩ፤ አዲሱንም የእህል ቁርባን ወደ እግዚአብሔር አቅርቡ።",
    "17": "ከየማደሪያችሁ ከመስፈሪያው ከአስር እጅ ሁለት እጅ ከሆነ መልካም ዱቄት የተሰራ ሁለት የመወዝወዝ እንጀራ ታመጣላችሁ፤ ለእግዚአብሔር ለበኩራት ቁርባን እንዲሆን በእርሾ ይጋገራል።",
    "18": "ከእንጀራውም ጋር ነውር የሌለባቸውን የአንድ አመት ሰባት ጠቦቶች፥ አንድ ወይፈንም፥ ሁለትም አውራ በጎች ታቀርባላችሁ፤ ለእግዚአብሔር የሚቃጠል መስዋእት ይሁኑ፤ ከእህልም ቁርባን፥ ከመጠጡም ቁርባን ጋር ለእግዚአብሔር ጣፋጭ ሽታ እንዲሆን የእሳት ቁርባን ይሁኑ።",
    "19": "አንድም አውራ ፍየል ለሃጢአት መስዋእት፥ ሁለትም የአንድ አመት ተባት ጠቦቶች ለደህንነት መስዋእት አቅርቡ።",
    "20": "ካህኑም ከበኩራቱ እንጀራ ከሁለቱም ጠቦቶች ጋር በእግዚአብሔር ፊት ለመወዝወዝ ቁርባን ይወዘውዛቸዋል፤ ለእግዚአብሔር የተቀደሰ ፈንታ ነው፤ ለካህኑ ይሁን።",
    "21": "በዚያም ቀን የተቀደሰ ጉባኤ ይሆንላችሁ ዘንድ ታውጃላችሁ፤ የተግባር ስራ ሁሉ አታድርጉበት፤ በምትቀመጡበት አገር ሁሉ ለልጅ ልጃችሁ የዘላለም ስርአት ነው።",
    "22": "የምድራችሁንም መከር በሰበሰባችሁ ጊዜ የእርሻችሁን ድንበር ፈፅማችሁ አትጨዱ፥ የመከሩንም ቃርሚያ አትልቀሙ፤ ለድሆችና ለእንግዶች ተዉት፤ እኔ እግዚአብሔር አምላካችሁ ነኝ።",
    "23": "እግዚአብሔርም ሙሴን እንዲህ ብሎ ተናገረው፦",
    "24": "ለእስራኤል ልጆች እንዲህ ብለህ ንገራቸው፦ በሰባተኛው ወር በመጀመሪያው ቀን እረፍት፥ በመለከት ድምፅ መታሰቢያ፥ የተቀደሰ ጉባኤ ይሁንላችሁ።",
    "25": "የተግባር ስራ ሁሉ አታድርጉበት፥ ለእግዚአብሔርም የእሳት ቁርባንን አቅርቡ።",
    "26": "እግዚአብሔርም ሙሴን እንዲህ ብሎ ተናገረው፦",
    "27": "በዚህ በሰባተኛው ወር አስረኛው ቀን የማስተስረያ ቀን ነው፤ የተቀደሰ ጉባኤ ይሁንላችሁ፤ ሰውነታችሁን አስጨንቋት፥ ለእግዚአብሔርም የእሳት ቁርባንን አቅርቡ።",
    "28": "በአምላካችሁም በእግዚአብሔር ፊት ማስተስረያ ይሆንላችሁ ዘንድ የማስተስረያ ቀን ነውና በዚያ ቀን ስራ ሁሉ አትስሩ።",
    "29": "በዚያም ቀን የማይዋረድ ሰው ሁሉ ከህዝቡ ተለይቶ ይጥፋ።",
    "30": "በዚያም ቀን ስራ የሚሰራውን ሰው ሁሉ ከህዝቡ መካከል አጠፋዋለሁ።",
    "31": "ስራ ሁሉ አታድርጉበት፤ በምትቀመጡበት አገር ሁሉ ለልጅ ልጃችሁ የዘላለም ስርአት ነው።",
    "32": "የእረፍት ሰንበት ይሁንላችሁ፥ ሰውነታችሁንም አዋርዱ፤ በወሩ በዘጠነኛው ቀን በማታ ጊዜ፥ ከማታ ጀምራችሁ እስከ ማታ ድረስ፥ ሰንበታችሁን አድርጉ።",
    "33": "እግዚአብሔር ሙሴን እንዲህ ብሎ ተናገረው፦",
    "34": "ለእስራኤል ልጆች እንዲህ ብለህ ንገራቸው፦ በዚህ በሰባተኛው ወር ከአስራ አምስተኛው ቀን ጀምሮ ሰባት ቀን ለእግዚአብሔር የዳስ በአል ይሆናል።",
    "35": "በመጀመሪያው ቀን የተቀደሰ ጉባኤ ይሁን፤ የተግባር ስራ ሁሉ አታድርጉበት።",
    "36": "ሰባት ቀን ለእግዚአብሔር የእሳት ቁርባንን አቅርቡ፤ በስምንተኛውም ቀን የተቀደሰ ጉባኤ ይሁንላችሁ፥ ለእግዚአብሔርም የሚቃጠለውን ቁርባን አቅርቡ፤ ዋና ጉባኤ ነው፤ የተግባር ስራ ሁሉ አታድርጉበት።",
    "37": "የሚቃጠለውን መስዋእት፥ የእህሉንም ቁርባን፥ መስዋእቱንም፥ የመጠጡንም ቁርባን፥ በየቀኑ የእሳት ቁርባን ወደ እግዚአብሔር ታቀርቡባቸው ዘንድ የተቀደሱ ጉባኤዎች እንዲሆኑ የምታውጁአቸው የእግዚአብሔር በአላት እነዚህ ናቸው።",
    "38": "እነዚህም ከእግዚአብሔር ሰንበታት ሌላ፥ ለእግዚአብሔርም ከምትሰጡት ከስጦታችሁ ሌላ፥ ከስእለታችሁም ሁሉ ሌላ፥ በፈቃዳችሁም ከምታቀርቡአቸው ሁሉ ሌላ ናቸው።",
    "39": "ከሰባተኛውም ወር በአስራ አምስተኛው ቀን የምድሩን ፍሬ ካከማቻችሁ በኋላ፥ የእግዚአብሔርን በአል ሰባት ቀን ጠብቁ፤ በመጀመሪያው ቀን እረፍት ይሁን፥ በስምንተኛውም ቀን እረፍት ይሁን።",
    "40": "በመጀመሪያው ቀን የመልካም ዛፍ ፍሬ፥ የሰሌን ቅርንጫፍ፥ የለመለመውን ዛፍ ቅርንጫፍ፥ የወንዝም አሃያ ዛፍ ውሰዱ፤ በአምላካችሁም በእግዚአብሔር ፊት ሰባት ቀን ደስ ይበላችሁ።",
    "41": "ይህንንም በአል በየአመቱ ሰባት ቀን ለእግዚአብሔር አድርጉ፤ ለልጅ ልጃችሁ የዘላለም ስርአት ነው፤ በሰባተኛው ወር ትጠብቁታላችሁ።",
    "42-43": "ሰባት ቀን በዳሶች ውስጥ ትቀመጣላችሁ፤ ከግብፅ ምድር ባወጣኋቸው ጊዜ የእስራኤልን ልጆች በዳስ ውስጥ እንዳስቀመጥኋቸው የልጅ ልጆቻችሁ ያውቁ ዘንድ፥ በእስራኤል ያሉት የአገር ልጆች ሁሉ በዳስ ውስጥ ይቀመጡ፤ እኔ እግዚአብሔር አምላካችሁ ነኝ።",
    "44": "ሙሴም የእግዚአብሔርን በአላት ለእስራኤል ልጆች ተናገረ።"
}