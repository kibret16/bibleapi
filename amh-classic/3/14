{
    "1": "እግዚአብሔርም ሙሴን እንዲህ ሲል ተናገረው፦",
    "2": "በመንፃቱ ቀን የለምፃሙ ህግ ይህ ይሆናል፤ ወደ ካህኑ ይወስዱታል።",
    "3": "ካህኑም ከሰፈር ወደ ውጭ ይወጣል፤ ካህኑም ያያል፤ እነሆም፥ የለምፁ ደዌ ከለምፃሙ ላይ ቢጠፋ፥",
    "4": "ካህኑ ስለሚነፃው ሰው ሁለት ንፁሃን ወፎች በህይወታቸው፥ የዝግባም እንጨት፥ ቀይ ግምጃም፥ ሂሶጵም ያመጣ ዘንድ ያዝዛል።",
    "5": "ካህኑም ከሁለቱ ወፎች አንዱን በሸክላ እቃ ውስጥ በምንጭ ውሃ ላይ ያርድ ዘንድ ይዝዛል።",
    "6": "ህያውንም ወፍ ዝግባውንም እንጨት ቀዩንም ግምጃ ሂሶጱንም ወስዶ ከህያው ወፍ ጋር በምንጭ ውሃ ላይ በታረደው ወፍ ደም ውስጥ ይነክራቸዋል።",
    "7": "ከለምፁ በሚነፃው ሰው ላይ ሰባት ጊዜ ይረጫል፤ ንፁህም ነው ይለዋል፥ ህያውንም ወፍ ወደ ሜዳ ይለቅቀዋል።",
    "8": "የነፃውም ሰው ልብሱን ያጥባል፥ ጠጉሩንም ሁሉ ይላጫል፥ በውሃም ይታጠባል፥ ንፁህም ይሆናል። ከዚያም በኋላ ወደ ሰፈር ይገባል፥ ነገር ግን ከድንኳኑ በውጭ ሆኖ ሰባት ቀን ይቀመጣል።",
    "9": "በሰባተኛውም ቀን ጠጉሩን ሁሉ ይላጫል፤ ራሱንም፥ ጢሙንም፥ ቅንድቡንም፥ የገላውንም ጠጉር ሁሉ ይላጫል፤ ልብሱንም፥ ገላውንም በውሃ ያጥባል፤ ንፁህም ይሆናል።",
    "10": "በስምንተኛውም ቀን ነውር የሌለባቸውን ሁለት ተባት ጠቦት፥ ነውር የሌለባትንም አንዲት የአመት እንስት ጠቦት፥ ስለ እህልም ቁርባን ከመስፈሪያው ከአስር እጅ ሶስት እጅ የሆነ በዘይት የተለወሰ መልካም ዱቄት፥ አንድ የሎግ መስፈሪያም ዘይት ይወስዳል።",
    "11": "የሚያነፃውም ካህን እነዚህን ነገሮች የሚነፃውንም ሰው በመገናኛው ድንኳን ደጃፍ አጠገብ በእግዚአብሔር ፊት ያኖራቸዋል።",
    "12": "ካህኑም አንዱን ጠቦት ወስዶ ስለ በደል መስዋእት ያቀርበዋል፥ ያንንም የሎግ መስፈሪያ ዘይት ስለ መወዝወዝ ቁርባን በእግዚአብሔር ፊት ይወዘውዘዋል።",
    "13": "የሃጢአትን መስዋእትና የሚቃጠለውን መስዋእት በሚያርዱበት በተቀደሰው ስፍራ ጠቦቱን ያርደዋል፤ የሃጢአቱ መስዋእት ለካህኑ እንደሚሆን፥ እንዲሁ የበደል መስዋእት ነው፤ ቅዱሰ ቅዱሳን ነው።",
    "14": "ካህኑም ከበደል መስዋእት ደም ወስዶ የሚነፃውን ሰው የቀኝ ጆሮውን ጫፍ፥ የቀኝ እጁንም አውራ ጣት፥ የቀኝ እግሩንም አውራ ጣት ያስነካዋል።",
    "15": "ካህኑም ከዘይቱ ከሎግ መስፈሪያው ወስዶ በግራ እጁ ውስጥ ያፈስሰዋል።",
    "16": "ካህኑም በግራ እጁ ውስጥ ባለው ዘይት ቀኝ ጣቱን ነክሮ ከዘይቱ በእግዚአብሔር ፊት ሰባት ጊዜ በጣቱ ይረጫል።",
    "17": "ካህኑም በእጁ ውስጥ ከቀረው ዘይት የሚነፃውን ሰው የቀኝ ጆሮውን ጫፍ፥ የቀኝ እጁንም አውራ ጣት፥ የቀኝ እግሩንም አውራ ጣት የበደል መስዋእት ደም ባረፈበት ላይ ያስነካዋል።",
    "18": "በካህኑም እጅ ውስጥ የቀረውን ዘይት በሚነፃው ሰው ራስ ላይ ያደርግበታል፤ ካህኑም በእግዚአብሔር ፊት ያስተሰርይለታል።",
    "19": "ካህኑም የሃጢአቱን መስዋእት ያቀርባል፥ ከርኩሰቱም ለሚነፃው ሰው ያስተሰርይለታል፤ በኋላም የሚቃጠለውን መስዋእት ያርዳል።",
    "20": "ካህኑም የሚቃጠለውን መስዋእትና የእህሉን ቁርባን በመሰዊያው ላይ ያቀርባል፥ ካህኑም ያስተሰርይለታል እርሱም ንፁህ ይሆናል።",
    "21": "ድሃም ቢሆን ይህንም ለማምጣት ገንዘቡ ባይበቃው፥ ማስተስረያ ይሆንለት ዘንድ እንዲወዘወዝ አንድ ጠቦት ለበደል መስዋእት፥ ከመስፈሪያውም ከአስር እጅ አንድ እጅ የሆነ በዘይት የተለወሰ መልካም ዱቄት ለእህል ቁርባን፥ አንድ የሎግ መስፈሪያም ዘይት ይወስዳል።",
    "22": "ሁለት ዋኖሶች ወይም የርግብ ግልገሎች እንደሚቻለው፥ አንዱን ለሃጢአት መስዋእት፥ ሌላውን ለሚቃጠል መስዋእት ይወስዳል።",
    "23": "በስምንተኛውም ቀን ስለ መንፃት ወደ ካህኑ ወደ መገናኛው ድንኳን ደጃፍ በእግዚአብሔር ፊት ያመጣቸዋል።",
    "24": "ካህኑም የበደሉን መስዋእት ጠቦት የሎግ መስፈሪያውንም ዘይት ይወስዳ፤ል ካህኑም ለመወዝወዝ ቁርባን በእግዚአብሔር ፊት ይወዘውዛቸዋል።",
    "25": "የበደሉንም መስዋእት ጠቦት ያርዳል፤ ካህኑም ከበደሉ መስዋእት ደም ወስዶ የሚነፃውን ሰው የቀኝ ጆሮውን ጫፍ፥ የቀኝ እጁንም አውራ ጣት፥ የቀኝ እግሩንም አውራ ጣት ያስነካዋል።",
    "26": "ካህኑም ከዘይቱ በግራ እጁ ውስጥ ያፈስሰዋል።",
    "27": "ካህኑም በግራ እጁ ውስጥ ካለው ዘይት በቀኝ ጣቱ ሰባት ጊዜ በእግዚአብሔር ፊት ይረጨዋል።",
    "28": "ካህኑም በእጁ ውስጥ ካለው ዘይት የሚነፃውን ሰው የቀኝ ጆሮውን ጫፍ፥ የቀኝ እጁንም አውራ ጣት፥ የቀኝ እግሩንም አውራ ጣት የበደል መስዋእት ደም ባረፈበት ላይ ያስነካዋል።",
    "29": "በእግዚአብሔር ፊት ያስተሰርይለት ዘንድ በካህኑ እጅ ውስጥ የቀረውን ዘይት በሚነፃው ሰው ራስ ላይ ያደርገዋል።",
    "30": "እንደሚቻለው ከዋኖሶች ወይም ከርግብ ግልገሎች አንዱን ያቀርባል።",
    "31": "እንደሚቻለው አንዱን ለሃጢአት መስዋእት፥ ሌላውንም ከእህል ቁርባን ጋር ለሚቃጠል መስዋእት ያቀርባል፤ ካህኑም ለሚነፃው ሰው በእግዚአብሔር ፊት ያስተሰርይለታል።",
    "32": "ለመንፃቱ የሚያስፈልገውን ነገር ለማያገኝ የለምፅ ደዌ ላለበት ሰው ህግ ይህ ነው።",
    "33": "እግዚአብሔርም ሙሴንና አሮንን እንዲህ ብሎ ተናገራቸው፦",
    "34": "ወደምሰጣችሁ ርስት ወደ ከነአን ምድር በገባችሁ ጊዜ፥ እኔም የለምፅ ደዌ በርስታችሁ ምድር በአንድ ቤት ባደረግሁ ጊዜ፥",
    "35": "ባለቤቱ መጥቶ ካህኑን፦ ደዌ በቤቴ ውስጥ እንዳለ ይመስለኛል ብሎ ይንገረው።",
    "36": "ካህኑም በቤቱ ውስጥ ያለው እቃ ሁሉ እንዳይረክስ፥ እርሱ ደዌውን ለማየት ወደ ቤት ሳይገባ፥ ቤቱን ባዶ እንዲያደርጉት ያዝዛል፤ በኋላም ካህኑ ቤቱን ለማየት ይገባል።",
    "37": "ደዌውንም ያያል እነሆም፥ ደዌው በግንቡ ላይ በአረንጓዴና በቀይ ቢዥጎረጎር፥ መልኩም ወደ ግንቡ ውስጥ ቢጠልቅ፥",
    "38": "ካህኑ ከቤቱ ውስጥ ወደ ቤቱ በር ወጥቶ ሰባት ቀን ቤቱን ይዘጋዋል።",
    "39": "ካህኑም በሰባተኛው ቀን ተመልሶ ያያል፤ እነሆም፥ ደዌው በቤቱ ግንብ ላይ ቢሰፋ፥",
    "40": "ካህኑ ደዌ ያለባቸውን ድንጋዮች እንዲያወጡ፥ ከከተማውም ወደ ውጭ ወደ ረከሰው ስፍራ እንዲጥሉአቸው ያዝዛል።",
    "41": "ቤቱንም በውስጡ በዙሪያው ያስፍቀዋል፤ የፋቁትንም የምርጊቱን አፈር ከከተማው ወደ ውጭ ወደ ረከሰ ስፍራ ያፈስሱታል።",
    "42": "በእነዚያም ድንጋዮች ስፍራ ሌሎች ድንጋዮች ያገባሉ፤ ሌላም ጭቃ ወስደው ቤቱን ይመርጉታል።",
    "43": "ደዌውም ዳግም ቢመለስ፥ ድንጋዮቹም ከወጡ ቤቱም ከተፋቀና ከተመረገ በኋላ በቤቱ ውስጥ ቢሰፋ፥",
    "44": "ካህኑ ገብቶ ያያል፤ እነሆም፥ ደዌው በቤቱ ውስጥ ቢሰፋ፥ በቤቱ ውስጥ ያለው እየፋገ የሚሄድ ለምፅ ነው ርኩስ ነው።",
    "45": "ቤቱንም፥ ድንጋዮቹንም፥ እንጨቱንም፥ የቤቱንም ምርጊት ሁሉ ያፈርሳል፤ እነርሱንም ከከተማው ወደ ውጭ ወደ ርኩስ ስፍራ ያወጣል።",
    "46": "በተዘጋበትም ጊዜ ሁሉ ወደ ቤቱ የሚገባ እስከ ማታ ድረስ ርኩስ ይሆናል።",
    "47": "በቤቱም የሚተኛ ልብሱን ያጥባል፤ በቤቱም የሚበላ ልብሱን ያጥባል።",
    "48": "ካህኑም ገብቶ ቢያይ፥ እነሆም፥ ቤቱ ከተመረገ በኋላ ደዌው በቤቱ ውስጥ ባይሰፋ፥ ደዌው ስለ ሻረ ካህኑ ቤቱን፦ ንፁህ ነው ይለዋል።",
    "49": "ቤቱንም ለማንፃት ሁለት ወፎች፥ የዝግባም እንጨት፥ ቀይ ግምጃም፥ ሂሶጵም ይወስዳል።",
    "50": "አንደኛውንም ወፍ በሸክላ እቃ ውስጥ ከምንጩ ውሃ በላይ ያርዳል።",
    "51": "የዝግባውን እንጨት፥ ሂሶጱንም፥ ቀዩንም ግምጃ፥ ህያውንም ወፍ ወስዶ በታረደው ወፍ ደምና በምንጩ ውሃ ውስጥ ይነክራቸዋል፥ ቤቱንም ሰባት ጊዜ ይረጨዋል።",
    "52": "ቤቱንም በወፉ ደም በምንጩም ውሃ በህያውም ወፍ በዝግባውም እንጨት በሂሶጱም በቀዩም ግምጃ ያነፃዋል።",
    "53": "ህያውንም ወፍ ከከተማ ወደ ሜዳ ይሰድደዋል፤ ለቤቱም ያስተሰርይለታል፥ ንፁህም ይሆናል።",
    "54": "ይህም ህግ ነው ለሁሉ አይነት ለምፅ ደዌ፥",
    "55": "ለቆረቆርም፥ በልብስና በቤትም ላለ ለምፅ፥",
    "56": "ለእባጭም፥ ለብጉርም፥ ለቋቁቻም፤",
    "57": "በሚረክስና በሚነፃ ጊዜ እንዲያስታውቅ ይህ የለምፅ ህግ ነው።"
}