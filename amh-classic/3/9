{
    "1": "በስምንተኛውም ቀን እንዲህ ሆነ ሙሴ አሮንንና ልጆቹን የእስራኤልንም ሽማግሌዎች ጠራ።",
    "2": "አሮንንም አለው፦ ስለ ሃጢአት መስዋእት ከመንጋው እምቦሳውን፥ ስለሚቃጠልም መስዋእት አውራውን በግ ነውር የሌለባቸውን ወስደህ በእግዚአብሔር ፊት አቅርባቸው።",
    "3-4": "የእስራኤልንም ልጆች፦ ዛሬ እግዚአብሔር ይገለጥላችኋልና ለሃጢአት መስዋእት አውራ ፍየልን፥ ለሚቃጠልም መስዋእት ነውር የሌለባቸውን አንድ አመት የሆናቸውን እምቦሳና ጠቦትን፥ ለደህንነትም መስዋእት በሬንና አውራን በግ፥ በዘይትም የተለወሰ የእህልን ቁርባን በእግዚአብሔር ፊት ይሰዉ ዘንድ ውሰዱ ብለህ ንገራቸው።",
    "5": "ሙሴም ያዘዛቸውን ወደ መገናኛው ድንኳን ደጃፍ አመጡ፤ ማህበሩም ሁሉ ቀርበው በእግዚአብሔር ፊት ቆሙ።",
    "6": "ሙሴም፦ ታደርጉት ዘንድ እግዚአብሔር ያዘዘው ይህ ነው፤ የእግዚአብሔርም ክብር ይገለጥላችኋል አለ።",
    "7": "ሙሴም አሮንን፦ ወደ መሰዊያው ቀርበህ የሃጢአትህን መስዋእትና የሚቃጠለውን መስዋእትህን ሰዋ፥ ለራስህና ለህዝቡም አስተስርይ፤ እግዚአብሔርም እንዳዘዘ የህዝቡን ቁርባን አቅርብ አስተስርይላቸውም አለው።",
    "8": "አሮንም ወደ መሰዊያው ቀርቦ ስለ ራሱ ሃጢአት መስዋእት የሆነውን እምቦሳ አረደ።",
    "9": "የአሮንም ልጆች ደሙን አቀረቡለት፤ ጣቱንም በደሙ ውስጥ ነክሮ የመሰዊያውን ቀንዶች አስነካ፥ ደሙንም ከመሰዊያው በታች አፈሰሰው።",
    "10": "እግዚአብሔርም ሙሴን እንዳዘዘው ከሃጢአቱ መስዋእት ስቡንና ኩላሊቶቹን፥ የጉበቱንም መረብ በመሰዊያው ላይ አቃጠለ።",
    "11": "ስጋውንና ቁርበቱንም ከሰፈሩ ውጭ በእሳት አቃጠለ።",
    "12": "የሚቃጠለውንም መስዋእት አረደ፤ የአሮንም ልጆች ደሙን አመጡለት፥ እርሱም በመሰዊያው ላይ በዙሪያው ረጨው።",
    "13": "የሚቃጠለውንም መስዋእት በየብልቱ፥ ራሱንም አመጡለት፤ እርሱም በመሰዊያው ላይ አቃጠለው።",
    "14": "የሆድ እቃውንና እግሮቹንም አጠበ፤ በመሰዊያውም በሚቃጠለው መስዋእት ላይ አቃጠለው።",
    "15": "የህዝቡንም ቁርባን አቀረበ፤ ስለ ህዝቡ ለሃጢአት መስዋእት የሆነውን ፍየል ወስዶ አረደው፥ ስለ ሃጢአትም እንደ ፊተኛው ሰዋው።",
    "16": "የሚቃጠለውንም መስዋእት አቀረበ፥ እንደ ስርአቱም አደረገው።",
    "17": "የእህሉንም ቁርባን አቀረበ፥ ከእርሱም እፍኝ ሙሉ ወስዶ በጥዋት ከሚቃጠለው መስዋእት ሌላ በመሰዊያው ላይ አቃጠለው።",
    "18": "ስለ ህዝቡ የሆነውን የደህንነት መስዋእት በሬውንና አውራውን በግ አረደ፤ የአሮንም ልጆች ደሙን አመጡለት፥",
    "19": "በመሰዊያውም ላይ በዙሪያው ረጨው፤ የበሬውንና የአራውንም በግ ስብ፥ ላቱንም፥ የሆድ እቃውንም የሚሸፍነውን ስብ፥ ኩላሊቶቹንም፥ የጉበቱንም መረብ አመጡለት።",
    "20": "ስቡንም በፍርምባዎቹ ላይ አደረጉ፥ ስቡንም በመሰዊያው ላይ አቃጠለ፤",
    "21": "እግዚአብሔርም ሙሴን እንዳዘዘው አሮን ፍርምባዎቹንና ቀኝ ወርቹን በእግዚአብሔር ፊት ለመወዝወዝ ቁርባን ወዘወዘው።",
    "22": "አሮንም እጆቹን ወደ ህዝቡ ዘረጋ ባረካቸውም፤ የሃጢአቱን የሚቃጠለውንም የደህንነቱንም መስዋእት ከሰዋ በኋላ ወረደ።",
    "23": "ሙሴና አሮንም ወደ መገናኛው ድንኳን ገቡ፤ ወጡም፥ ህዝቡንም ባረኩ፤ የእግዚአብሔርም ክብር ለህዝቡ ሁሉ ተገለጠ።",
    "24": "እሳትም ከእግዚአብሔር ዘንድ ወጣ፥ በመሰዊያውም ላይ የሚቃጠለውን መስዋእት ስቡንም በላ፤ ህዝቡም ሁሉ አይተው እልል አሉ፥ በግምባራቸውም ወደቁ።"
}