{
    "1": "እግዚአብሔርም ሙሴን እንዲህ ብሎ ተናገረው፦",
    "2": "መብራቱን ሁልጊዜ እንድታበራበት ለመብራት ጥሩ ተወቅጦ የተጠለለ የወይራ ዘይት ያመጡልህ ዘንድ የእስራኤልን ልጆች እዘዛቸው።",
    "3": "በምስክሩ መጋረጃ ውጭ በመገናኛው ድንኳን ውስጥ አሮን ከማታ እስከ ማለዳ ድረስ በእግዚአብሔር ፊት ሁልጊዜ ያሰናዳው፤ ለዘላለም ለልጅ ልጃችሁ ስርአት ይሁን።",
    "4": "በእግዚአብሔር ፊት በጥሩ መቅረዝ ላይ መብራቶቹን ሁልጊዜ ያሰናዳቸው።",
    "5": "መልካሙንም ዱቄት ወስደህ አስራ ሁለት ህብስት ጋግር በአንድ ህብስት ውስጥ ከመስፈሪያው ከአስር እጅ ሁለት እጅ ይሁን።",
    "6": "እነዚህንም ስድስት ስድስቱን በሁለት ተርታ አድርገህ በእግዚአብሔር ፊት በጥሩ ገበታ ላይ አኑራቸው።",
    "7": "ለእግዚአብሔርም ለእሳት ቁርባን በእንጀራው ላይ ለመታሰቢያ ይሆን ዘንድ በሁለቱ ተርታ ላይ ጥሩ እጣን አድርግ።",
    "8": "በእግዚአብሔር ፊት ሁልጊዜ በሰንበት ቀን ሁሉ በተርታ ያድርገው፤ በእስራኤል ልጆች ዘንድ የዘላለም ቃል ኪዳን ነው።",
    "9": "ለአሮንና ለልጆቹም ይሁን፤ በእሳት ከተደረገው ከእግዚአብሔር ቁርባን በዘላለም ስርአት ለእርሱ ቅዱሰ ቅዱሳን ነውና በተቀደሰ ስፍራ ይብሉት።",
    "10": "አባቱ ግብፃዊ የነበረ የእስራኤላዊት ልጅ በእስራኤል ልጆች መካከል ወጣ፤ የእስራኤላዊቱ ልጅና አንድ እስራኤላዊ በሰፈር ውስጥ ተጣሉ፤",
    "11": "የእስራኤላዊቱም ልጅ የእግዚአብሔርን ስም ሰደበ፥ አቃለለውም፤ ወደ ሙሴም አመጡት። እናቱም ከዳን ነገድ የደብራይ ልጅ ነበረች፥ ስምዋም ሰሎሚት ነበረ።",
    "12": "ከእግዚአብሔርም አፍ ስለ እርሱ ፍርድ እስኪወጣላቸው ድረስ በግዞት አኖሩት።",
    "13": "እግዚአብሔርም ሙሴን እንዲህ ብሎ ተናገረው፦",
    "14": "ተሳዳቢውን ከስፈሩ ወደ ውጭ አውጣው፤ የሰሙትም ሁሉ እጃቸውን በራሱ ላይ ይጫኑበት፤ ማህበሩም ሁሉ ይውገረው።",
    "15": "ለእስራኤልም ልጆች እንዲህ ብለህ ትነግራለህ፦ ማናቸውም ሰው አምላኩን ቢሰድብ ሃጢአቱን ይሸከማል።",
    "16": "የእግዚአብሔርንም ስም የሚሰድብ ፈፅሞ ይገደል፤ ማህበሩም ሁሉ ይውገሩት፤ መፃተኛ ወይም የአገር ልጅ ቢሆን፥ የእግዚአብሔርን ስም በሰደበ ጊዜ ይገደል።",
    "17": "ሰውንም እስኪሞት ድረስ የሚመታ ፈፅሞ ይገደል።",
    "18": "እንስሳንም እስኪሞት ድረስ የሚመታ ህይወት በህይወት ፋንታ ካሳውን ይክፈል።",
    "19": "ሰውም ባልንጀራውን ቢጎዳ፥ እርሱ እንዳደረገ እንዲሁ ይደረግበት።",
    "20": "ስብራት በስብራት ፋንታ፥ አይን በአይን ፋንታ፥ ጥርስ በጥርስ ፋንታ፥ ሰውን እንደ ጎዳ እንዲሁ ይደረግበት።",
    "21": "እንስሳውንም የሚገድል ካሳ ይተካ፤ ሰውንም የሚገድል ይገደል።",
    "22": "እኔ እግዚአብሔር አምላካችሁ ነኝና ለመፃተኛና ለአገር ልጅ አንድ አይነት ህግ ይሁንላችሁ።",
    "23": "ሙሴም ለእስራኤል ልጆች ተናገራቸው፤ ተሳዳቢውንም ከሰፈሩ ወደ ውጭ አወጡት፥ በድንጋይም ወገሩት። የእስራኤልም ልጆች እግዚአብሔር ሙሴን እንዳዘዘው አደረጉ።"
}