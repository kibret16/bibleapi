{
    "1": "እግዚአብሔርም ሙሴን እንዲህ ብሎ ተናገረው፦",
    "2": "የእስራኤል ልጆች ለእኔ ከሚቀድሱአቸው ከቅዱሳን ነገሮች ራሳቸውን እንዲለዩ፥ የተቀደሰውንም ስሜን እንዳያረክሱ ለአሮንና ለልጆቹ ንገራቸው፤ እኔ እግዚአብሔር ነኝ።",
    "3": "እንዲህ በላቸው፦ ማናቸውም ሰው ከዘራችሁ በትውልዳችሁ ርኩሰት እያለበት የእስራኤል ልጆች ለእግዚአብሔር ወደሚቀድሱት ወደ ቅዱስ ነገር ቢቀርብ፥ ያ ሰው ከፊቴ ተለይቶ ይጥፋ፤ እኔ እግዚአብሔር ነኝ።",
    "4": "ከአሮን ዘር ለምፅ ወይም ፈሳሽ ነገር ያለበት ሁሉ ንፁህ እስኪሆን ድረስ ከተቀደሰው አይብላ። ከበድንም የተነሳ ርኩስ የሆነውን፥ ወይም ዘሩ ከእርሱ የሚፈስስበትን የሚነካ፥",
    "5": "ወይም የሚያረክሰውን ተንቀሳቃሽ፥ ወይም በሁሉ አይነት የረከሰውን ሰው የሚነካ፥",
    "6": "እነዚህን ሁሉ የሚነካ ሰው እስከ ማታ ድረስ ርኩስ ይሆናል፤ ገላውን በውሃ ካልታጠበ ከተቀደሰው አይብላ።",
    "7": "ፀሃይም በገባች ጊዜ ንፁህ ይሆናል፤ ከዚያም በኋላ እንጀራው ነውና ከተቀደሰው ይብላ።",
    "8": "በእርሱም እንዳይረክስ፥ የሞተውን አውሬም የሰበረውን አይብላ፤ እኔ እግዚአብሔር ነኝ።",
    "9": "ቢያረክሱአት እንዳይሞቱ ስለ እርስዋም ሃጢአትን እንዳይሸከሙ፥ ህግን ይጠብቁ፤ የምቀድሳቸው እኔ እግዚአብሔር ነኝ።",
    "10": "ልዩ ሰው ከተቀደሰው አይብላ የካህኑም እንግዳ ደመወዘኛውም ከተቀደሰው አይብላ።",
    "11": "ካህኑ ግን በገንዘቡ ባርያ ቢገዛ እርሱ ይብላው፤ በቤቱም የተወለዱት ከእንጀራው ይብሉ።",
    "12": "የካህንም ልጅ ከልዩ ሰው ጋር ብትጋባ፥ እርስዋ ከተቀደሰው ቁርባን አትብላ።",
    "13": "የካህን ልጅ ግን ባልዋ ቢሞት፥ ወይም ብትፋታ፥ ልጅም ባይኖራት፥ በብላቴንነትዋ እንደ ነበረች ወደ አባትዋ ቤት ብትመለስ፥ ከአባትዋ እንጀራ ትብላ ልዩ ሰው ግን ከእርሱ አይብላ።",
    "14": "ማናቸውም ሰው ሳያውቅ ከተቀደሰው ቢበላ አምስተኛ እጅ ጨምሮ የተቀደሰውን ለካህኑ ይስጥ።",
    "15-16": "የምቀድሳቸውም እግዚአብሔር እኔ ነኝና ከተቀደሰው በበሉ ጊዜ ሃጢአትንና በደልን እንዳይሸከሙ ወደ እግዚአብሔር የሚያቀርቡትን በእስራኤል ልጆች ዘንድ የተቀደሰውን ነገር አያርክሱ።",
    "17": "እግዚአብሔርም ሙሴን እንዲህ ብሎ ተናገረው፦",
    "18": "ለአሮንና ለልጆቹ ለእስራኤልም ልጆች ሁሉ እንዲህ ብለህ ንገራቸው፦ ከእስራኤል ቤት ወይም ከእናንተ መካከል ከሚቀመጡት እንግዶች ማናቸውም ሰው ስእለቱን ሁሉ፥ በፈቃዱም የሚያቀርበውን ሁሉ፥ ለእግዚአብሔር ለሚቃጠል መስዋእት የሚያቀርበውን ቁርባን ቢያቀርብ፥",
    "19": "ይሰምርላችሁ ዘንድ ከበሬ ወይም ከበግ ወይም ከፍየል ነውር የሌለበትን ተባቱን አቅርቡ።",
    "20": "ነገር ግን አይሰምርላችሁምና ነውር ያለበትን አታቅርቡ።",
    "21": "ማናቸውም ሰው ስእለቱን ለመፈፀም ወይም በፈቃዱ ለማቅረብ የደህንነትን መስዋእት፥ ወይም በሬን ወይም በግን፥ ለእግዚአብሔር ቢያቀርብ፥ ይሰምርለት ዘንድ ፍፁም ይሁን፥ ነውርም አይሁንበት።",
    "22": "እውር ወይም ሰባራ ወይም ጉንድሽ ወይም የሚመግል ቁስል ያለበት ወይም እከካም ወይም ቋቁቻም ቢሆን፥ እነዚህን ሁሉ ለእግዚአብሔር አታቅርቡ፤ እነዚህም ለእሳት ቁርባን በመሰዊያው ላይ ለእግዚአብሔር አታሳርጉ።",
    "23": "በሬው ወይም በጉ የተጨመረበት ወይም የጎደለበት ነገር ቢሆን፥ ለፈቃድ መስዋእት ማቅረብ ትችላለህ፤ ለስእለት ግን አይሰምርም።",
    "24": "የተሰነጋውን ወይም የተቀጠቀጠውን ወይም የተሰበረውን ወይም የተቆረጠውን ለእግዚአብሔር አታቅርቡ፤ በምድራችሁም እነዚህን አትሰዉ።",
    "25": "ከእነዚህም ከእንግዳ ሰው እጅ ለአምላካችሁ እንጀራ አታቅርቡ ርኩሰትም ነውርም አለባቸውና አይሰምሩላችሁም።",
    "26": "እግዚአብሔርም ሙሴን እንዲህ ብሎ ተናገረው፦",
    "27": "በሬ ወይም በግ ወይም ፍየል ሲወለድ ሰባት ቀን ከእናቱ ጋር ይቀመጥ፤ በስምንተኛውም ቀን ከዚያም በላይ ለእግዚአብሔር የእሳት ቁርባን የሰመረ ይሆናል።",
    "28": "ላም ወይም በግ ብትሆን እርስዋንና ልጅዋን በአንድ ቀን አትረዱ።",
    "29": "የምስጋናንም መስዋእት ለእግዚአብሔር ስትሰዉ እንዲሰምርላችሁ ሰዉለት።",
    "30": "በዚያው ቀን ይበላል፤ ከእርሱ እስከ ነገ ምንም አትተዉ፤ እኔ እግዚአብሔር ነኝ።",
    "31": "ትእዛዛቴን ጠብቁ፥ አድርጉትም፤ እኔ እግዚአብሔር ነኝ።",
    "32": "የተቀደሰውንም ስሜን አታርክሱ፤ እኔ ግን በእስራኤል ልጆች መካከል እቀደሳለሁ፤",
    "33": "የምቀድሳችሁ፥ አምላካችሁም እሆን ዘንድ ከግብፅ ምድር ያወጣኋችሁ እግዚአብሔር ነኝ። እኔ እግዚአብሔር ነኝ።"
}