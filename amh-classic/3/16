{
    "1": "በእግዚአብሔር ፊት የቀረቡና የሞቱ ሁለት የአሮን ልጆች ከሞቱ በኋላ እግዚአብሔር ሙሴን ተናገረው፤",
    "2": "እግዚአብሔርም ሙሴን አለው፦ እኔ በስርየቱ መክደኛ ላይ በደመናው ውስጥ እታያለሁና እንዳይሞት በመጋረጃው ውስጥ በታቦቱ ላይ ወዳለው ወደ ስርየቱ መክደኛ ወደ ተቀደሰው ስፍራ ሁልጊዜ እንዳይገባ ለወንድምህ ለአሮን ንገረው።",
    "3": "እንዲሁ አሮን ለሃጢአት መስዋእት ወይፈን፥ ለሚቃጠል መስዋእትም አውራ በግ ይዞ ወደ ተቀደሰ ስፍራ ይግባ።",
    "4": "የተቀደሰውን የበፍታ ቀሚስ ይልበስ፥ የበፍታውም ሱሪ በገላው ላይ ይሁን፥ የበፍታውንም መታጠቂያ ይታጠቅ፥ የበፍታውንም መጠምጠሚያ ይጠምጥም፤ እነዚህ የተቀደሱ ልብሶች ናቸው፤ ገላውንም በውሃ ታጥቦ ይልበሳቸው።",
    "5": "ከእስራኤልም ልጆች ማህበር ለሃጢአት መስዋእት ሁለት አውራ ፍየሎች፥ ለሚቃጠልም መስዋእት አንድ አውራ በግ ይውሰድ።",
    "6": "አሮንም ለእርሱ ያለውን የሃጢአቱን መስዋእት ወይፈን ያቀርባል፥ ለራሱም ለቤተ ሰቡም ያስተሰርያል።",
    "7": "ሁለቱንም አውራ ፍየሎች ወስዶ በመገናኛው ድንኳን ደጃፍ አጠገብ በእግዚአብሔር ፊት ያቆማቸዋል።",
    "8": "አሮንም በሁለቱ ፍየሎች ላይ እጣ ይጥልባቸዋል፥ አንዱን እጣ ለእግዚአብሔር ሌላውንም እጣ ለሚለቀቅ።",
    "9": "አሮንም የእግዚአብሔር እጣ የሆነበትን ፍየል ያቀርባል፥ ስለ ሃጢአትም መስዋእት ያደርገዋል።",
    "10": "የመለቀቅም እጣ የሆነበትን ፍየል ያስተሰርይበት ዘንድ፥ ለመለቀቅም ወደ ምድረ በዳ ይሰድደው ዘንድ በህይወቱ በእግዚአብሔር ፊት ያቆመዋል።",
    "11": "አሮንም ስለ ራሱ ሃጢአት የሚሰዋውን መስዋእት ወይፈኑን ያቀርባል፤ ለራሱም ለቤተ ሰቡም ያስተሰርያል፤ ስለ ሃጢአቱ የእርሱን መስዋእት ወይፈኑን ያርዳል።",
    "12": "በእግዚአብሔርም ፊት ካለው መሰዊያ ላይ የእሳት ፍም አምጥቶ ጥናውን ይሞላል፥ ከተወቀጠውም ከጣፋጭ እጣን እጁን ሙሉን ይወስዳል፤ ወደ መጋረጃውም ውስጥ ያመጣዋል።",
    "13": "እንዳይሞትም የጢሱ ደመና በምስክሩ ላይ ያለውን መክደኛ ይሸፍን ዘንድ በእግዚአብሔር ፊት እጣኑን በእሳቱ ላይ ያደርጋል።",
    "14": "ከወይፈኑም ደም ወስዶ በስርየቱ መክደኛ ላይ ወደ ምስራቅ በጣቱ ይረጨዋል፤ ከደሙም በመክደኛው ፊት በጣቱ ሰባት ጊዜ ይረጫል።",
    "15": "ስለ ህዝቡም ሃጢአት የሚሰዋውን መስዋእት ፍየል ያርዳል፥ ደሙም ወደ መጋረጃው ውስጥ ያመጣዋል፤ በወይፈኑም ደም እንዳደረገ በፍየሉ ደም ያደርጋል፤ በመክደኛውም ላይና በመክደኛውም ፊት ይረጨዋል።",
    "16": "ከእስራኤል ልጆች ርኩስነት ከመተላለፋቸውም ከሃጢአታቸውም የተነሳ ለመቅደሱ ያስተሰርይለታል፤ እንዲሁም በርኩስነታቸው መካከል ከእነርሱ ጋር ለኖረች ለመገናኛው ድንኳን ያደርጋል።",
    "17": "እርሱም ለማስተስረይ ወደ መቅደሱ በገባ ጊዜ ለራሱ፥ ለቤተ ሰቡም፥ ለእስራኤል ጉባኤ ሁሉ አስተስርዮ እስኪወጣ ድረስ በመገናኛው ድንኳን ውስጥ ማንም አይኖርም።",
    "18": "በእግዚአብሔርም ፊት ወዳለው ወደ መሰዊያ ወጥቶ ያስተሰርይለታል፤ ከወይፈኑም ደም ከፍየሉም ደም ወስዶ በመሰዊያው ዙሪያ ያሉትን ቀንዶች ያስነካል።",
    "19": "ከደሙም በእርሱ ላይ ሰባት ጊዜ በጣቱ ይረጫል፥ ከእስራኤልም ልጆች ርኩስነት ያነፃዋል፥ ይቀድሰውማል።",
    "20": "መቅደሱንም፥ የመገናኛውንም ድንኳን፥ መሰዊያውንም ማስተስረይ ከፈፀመ በኋላ ህያውን ፍየል ያቀርባል፤",
    "21": "አሮንም ሁለቱን እጆቹን በህያው ፍየል ራስ ላይ ይጭናል፥ በላዩም የእስራኤልን ልጆች በደል ሁሉ መተላለፋቸውንም ሁሉ ሃጢአታቸውንም ሁሉ ይናዝዛል፤ በፍየሉም ራስ ላይ ያሸክመዋል፥ በተዘጋጀው ሰውም እጅ ወደ ምድረ በዳ ይሰድደዋል።",
    "22": "ፍየሉም ሃጢአታቸውን ሁሉ ወደ በረሃ ይሸከማል፤ ፍየሉንም በምድረ በዳ ውስጥ ይለቅቀዋል።",
    "23": "አሮንም ወደ መገናኛው ድንኳን ይገባል፥ ወደ መቅደሱም በገባ ጊዜ የለበሰውን የበፍታ ልብስ ያወልቃል፥ በዚያም ይተወዋል፤",
    "24": "በተቀደሰውም ስፍራ ገላውን በውሃ ይታጠባል፥ ሌላውንም ልብስ ለብሶ ይወጣል፤ የእርሱንም የሚቃጠል መስዋእት፥ የህዝቡንም የሚቃጠል መስዋእት ያቀርባል፥ ለራሱም ለህዝቡም ያስተሰርያል።",
    "25": "የሃጢያቱንም መስዋእት ስብ በመሰዊያው ላይ ያቃጥለዋል።",
    "26": "ለመለቀቅ የሚሆነውን ፍየል የወሰደ ሰው ልብሱን ያጥባል፥ ገላውንም በውሃ ይታጠባል፥ ከዚያም በኋላ ወደ ሰፈሩ ይገባል።",
    "27": "ለማስተስረያም እንዲሆን ደማቸው ወደ መቅደስ የገባውን የሃጢአቱን መስዋእት ወይፈንና የሃጢአቱን መስዋእት ፍየል ከሰፈሩ ወደ ውጭ ያወጡአቸዋል፤ ቁርበታቸውንም፥ ስጋቸውንም፥ ፈርሳቸውንም በእሳት ያቃጥላሉ።",
    "28": "ያቃጠላቸውም ሰው ልብሱን ያጥባል፥ ገላውንም በውሃ ይታጠባል፥ ከዚያም በኋላ ወደ ሰፈር ይገባል።",
    "29-30": "ይህም የዘላለም ስርአት ይሁንላችሁ፤ በዚህ ቀን ትነፁ ዘንድ ማስተስረያ ይሆንላችኋልና በሰባተኛው ወር ከወሩም በአስረኛው ቀን ራሳችሁን አስጨንቋት፥ የአገር ልጅም በእናንተ መካከል የተቀመጠም እንግዳ ስራን ሁሉ አትስሩበት፤ በእግዚአብሔርም ፊት ከሃጢአታችሁ ሁሉ ትነፃላችሁ።",
    "31": "ታላቅ ሰንበት ይሆንላችኋል፥ ራሳችሁንም ታዋርዳላችሁ የዘላለም ስርአት ነው።",
    "32": "የሚቀባውም፥ በአባቱ ፋንታ ካህን ሊሆን የሚካነው ካህን ያስተስርይ፥ የተቀደሰውንም የበፍታ ልብስ ይልበስ፤",
    "33": "ለቅድስተ ቅዱሳኑም ያስተስርይ ለመገናኛውም ድንኳን ለመሰዊያውም ያስተስርይ፤ ለካህናቱም ለጉባኤውም ህዝብ ሁሉ ያስተስርይ።",
    "34": "ይህም አንድ ጊዜ በአመት ለእስራኤል ልጆች ስለ ሃጢአታቸው ሁሉ ያስተስርይ ዘንድ የዘላለም ስርአት ይሁንላችሁ። እግዚአብሔርም ሙሴን እንዳዘዘው እንዲሁ አደረገ።"
}