{
    "1": "ቁርባኑም የደህንነት መስዋእት ቢሆን፥ ከላሞች መንጋ ተባት ወይም እንስት ቢያቀርብ፥ ነውር የሌለበትን በእግዚአብሔር ፊት ያቅርብ።",
    "2": "እጁንም ለቁርባን በቀረበው ራስ ላይ ይጭናል፥ በመገናኛውም ድንኳን ደጃፍ አጠገብ ያርደዋል፤ የአሮንም ልጆች ካህናቱ ደሙን በመሰዊያው ላይ በዙሪያው ይረጩታል።",
    "3": "ከደህንነቱም መስዋእት ለእግዚአብሔር የእሳት ቁርባን አድርጎ ያቀርባል፤ የሆድ እቃውን የሚሸፍነውን ስብ፥ በሆድ እቃውም ላይ ያለውን ስብ ሁሉ፥",
    "4": "ሁለቱንም ኩላሊቶች፥ በእነርሱም ላይና በጎድኑ አጠገብ ያለውን ስብ፥ በጉበቱም ላይ ያለውን መረብ ከኩላሊቶች ጋር ይወስዳል።",
    "5": "የአሮንም ልጆች ከሚቃጠል መስዋእት ጋር በመሰዊያው ላይ በእሳቱ ላይ ባለው በእንጨቱ ላይ ያቃጥሉታል፤ የእሳት ቁርባን ለእግዚአብሔር ጣፋጭ ሽታ ነው።",
    "6": "ለእግዚአብሔርም ለደህንነት መስዋእት የሚያቀርበው ቁርባኑ ከበጎች ተባት ወይም እንስት ቢሆን፥ ነውር የሌለበትን ያቀርባል።",
    "7": "ለቁርባኑ ጠቦትን ቢያቀርብ በእግዚአብሔር ፊት ያቀርበዋል፤",
    "8": "እጁንም ለቁርባን በቀረበው ራስ ላይ ይጭናል፥ በመገናኛው ድንኳን ፊት ያርደዋል፤ የአሮንም ልጆች ደሙን በመሰዊያው ላይ በዙሪያው ይረጩታል።",
    "9": "ከደህንነቱም መስዋእት ለእግዚአብሔር የእሳት ቁርባን አድርጎ ያቀርባል፤ ስቡን፥ እስከ ጀርባውም ድረስ የተቆረጠ ላቱን ሁሉ፥ የሆድ እቃውንም የሚሸፍነውን ስብ፥ በሆድ እቃውም ላይ ያለውን ስብ ሁሉ፥",
    "10": "ሁለቱንም ኩላሊቶች፥ በእነርሱም ላይና በጎድኑ አጠገብ ያለውን ስብ፥ በጉበቱም ላይ ያለውን መረብ ከኩላሊቶች ጋር ይወስዳል።",
    "11": "ካህኑም በመሰዊያው ላይ ያቃጥለዋል፤ በእሳት ላይ ለእግዚአብሔር የተደረገ የቁርባን መብል ነው።",
    "12": "ቁርባኑም ፍየል ቢሆን በእግዚአብሔር ፊት ያቀርበዋል፤",
    "13": "እጁንም በራሱ ላይ ይጭንበታል፥ በመገናኛውም ድንኳን ፊት ያርደዋል፤ የአሮንም ልጆች ደሙን በመሰዊያው ላይ በዙሪያው ይረጩታል።",
    "14": "ከእርሱም ለእግዚአብሔር የእሳት ቁርባን አድርጎ ያቀርበዋል፤ ሆድ እቃውን የሚሸፍነውን ስብ፥ በሆድ እቃውም ላይ ያለውን ስብ ሁሉ፥",
    "15": "ሁለቱንም ኩላሊቶች፥ በእነርሱም ላይና በጎድኑ አጠገብ ያለውን ስብ፥ በጉበቱም ላይ ያለውን መረብ ከኩላሊቶች ጋር ይወስዳል።",
    "16": "ካህኑም በመሰዊያው ላይ ያቃጥለዋል፤ በእሳት ላይ ጣፋጭ ሽታ እንዲሆን የተደረገ መብል ነው። ስቡ ሁሉ ለእግዚአብሔር ነው።",
    "17": "ስብና ደም እንዳትበሉ በምትኖሩበት ሁሉ ለልጅ ልጃችሁ የዘላለም ስርአት ነው።"
}