{
    "1": "ማንም ሰው የሚያምለውን ቃል ቢሰማ፥ ምስክር ሆኖም አንድ ነገር አይቶ እንደ ሆነ ወይም አውቆ እንደ ሆነ ባይናገር፥ ሃጢአት መስራቱ ነውና በደሉን ይሸከማል።",
    "2": "ማናቸውም ሰው ሳይታወቀው ርኩስ ነገር ቢነካ፥ የረከሰም አውሬ በድን፥ ወይም የረከሰ ከብት በድን፥ ወይም የረከሰ የተንቀሳቀሰ እንስሳ በድን ቢሆን፥ እርሱም ርኩስ ቢሆን ነገሩ በታወቀው ጊዜ በደል ይሆንበታል፤",
    "3": "ወይም ርኩስነቱን ሳይውቅ ርኩስን ሰው ቢነካ፥ በማናቸውም ርኩሰት ቢረክስ፥ ነገሩ በታወቀው ጊዜ በደል ይሆንበታል።",
    "4": "ማናቸውም ሰው ሳያውቅ ክፉን ወይም መልካምን ያደርግ ዘንድ ሳያስብ በከንፈሩ ተናግሮ ቢምል፤ ሳያስብ የማለው ስለ ማናቸውም ነገር ቢሆን፤ በታወቀው ጊዜ ከዚህ ነገር በአንዱ በደለኛ ይሆናል።",
    "5": "ከእነዚህ ነገሮች በአንዲቱ በደለኛ ሲሆን፥ የሰራውን ሃጢአት ይናዘዛል።",
    "6": "ስለ ሰራው ሃጢአት ለእግዚአብሔር የበደል መስዋእት ያመጣል፤ እርሱም ከመንጋው የበግ ወይም የፍየል እንስት ለሃጢአት መስዋእት ይሆናል፤ ካህኑም ስለ ሃጢአቱ ያስተሰርይለታል።",
    "7": "ስለ ሰራው ሃጢአት ለበደል መስዋእት ጠቦትን ለማምጣት ገንዘቡ ያልበቃ እንደ ሆነ፥ ሁለት ዋኖሶች ወይም ሁለት የርግብ ግልገሎች፥ አንዱን ለሃጢአት መስዋእት ሁለተኛውንም ለሚቃጠል መስዋእት፥ ለእግዚአብሔር ያቀርባል።",
    "8": "ወደ ካህኑም ያመጣቸዋል፤ እርሱም አስቀድሞ ለሃጢአት መስዋእት የሆነውን ያቀርባል፥ ራሱንም ከአንገቱ ይቆለምመዋል፥ ነገር ግን አይቆርጠውም።",
    "9": "ከሃጢአቱም መስዋእት ደም በመሰዊያው ግድግዳ ላይ ይረጨዋል፤ የተረፈውም ደም ከመሰዊያው በታች ይንጠፈጠፋል፤ እርሱ የሃጢአት መስዋእት ነው።",
    "10": "እንደ ስርአቱም ሁለተኛውን ለሚቃጠል መስዋእት ያዘጋጀዋል። ካህኑም ስለ ሰራው ሃጢአት ያስተሰርይለታል፥ እርሱም ይቅር ይባላል።",
    "11": "ሁለት ዋኖሶች ወይም ሁለት የርግብ ግልገሎች ለማምጣት ገንዘቡ ያልበቃ እንደ ሆነ፥ ስለ ሰራው ሃጢአት የኢፍ መስፈሪያ አስረኛ ክፍል መልካም ዱቄት ለሃጢአት መስዋእት ያቀርበዋል፤ የሃጢአት መስዋእት ነውና ዘይት አያፈስስበትም፥ እጣንም አይጨምርበትም።",
    "12": "ወደ ካህኑም ያመጣዋል፥ ካህኑም መታሰቢያው ይሆን ዘንድ ከእርሱ እፍኝ ሙሉ ይውሰድ፥ ለእግዚአብሔርም በእሳት በተቃጠለው ቁርባን ላይ በመሰዊያው ላይ ያቃጥለዋል፤ እርሱም የሃጢአት መስዋእት ነው።",
    "13": "ካህኑም ከእነዚያ በአንዳቸው ስለ ሰራው ሃጢአት ያስተሰርይለታል፥ እርሱም ይቅር ይባላል። የተረፈውም እንደ እህል ቁርባን ለካህኑ ይሆናል።",
    "14": "እግዚአብሔርም ሙሴን እንዲህ ሲል ተናገረው፦",
    "15": "ማናቸውም ሰው ቢበድል፥ ሳያውቅም ለእግዚአብሔር በተቀደሰው በማናቸውም ነገር ሃጢአትን ቢሰራ፥ ለበደል መስዋእት ለእግዚአብሔር ከመንጋ ነውር የሌለበትን አውራ በግ ያቀርባል፤ እንደ ግምጋሜህ መጠን በብር ሰቅል እንደ መቅደሱ ሰቅል ሚዛን ለበደል መስዋእት ያቀርበዋል።",
    "16": "በተቀደሰ ነገር ላይ ስለ ሰራው ሃጢአት እዳ ይከፍላል፥ አምስተኛውንም እጅ ይጨምርበታል፥ ለካህኑም ይሰጠዋል። ካህኑም በበደል መስዋእት አውራ በግ ያስተሰርይለታል፥ እርሱም ይቅር ይባላል።",
    "17": "ማናቸውም ሰው ሃጢአት ቢሰራ፥ እግዚአብሔርም፦ አትስሩ ካላቸው ትእዛዛት አንዲቱን ቢተላለፍ፥ ባያውቅም፥ ያ ሰው በደለኛ ነው፥ ሃጢአቱንም ይሸከማል።",
    "18": "ነውር የሌለበትን አውራ በግ ከመንጋው ለበደል መስዋእት እንደ ግምጋሜህ መጠን ወደ ካህኑ ያመጣዋል ካህኑም ሳያውቅ ስለ ሳተው ስህተት ያስተሰርይለታል፥ እርሱም ይቅር ይባላል።",
    "19": "እርሱም የበደል መስዋእት ነው፤ በእውነት በእግዚአብሔር ፊት በደለኛ ነው።"
}