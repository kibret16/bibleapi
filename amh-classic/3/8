{
    "1": "እግዚአብሔርም ሙሴን እንዲህ ብሎ ተናገረው፦",
    "2": "አሮንን፥ ከእርሱም ጋር ልጆቹን፥ ልብሱንም፥ የቅብአቱንም ዘይት፥ ለሃጢአት መስዋእትም የሆነውን ወይፈን፥ ሁለቱንም አውራ በጎች፥ የቂጣውንም እንጀራ ሌማት ውሰድ፤",
    "3": "ማህበሩንም ሁሉ ወደ መገናኛው ድንኳን ደጃፍ ሰብስባቸው።",
    "4": "ሙሴም እግዚአብሔር እንዳዘዘው አደረገ፤ ማህበሩ ሁሉ ወደ መገናኛው ድንኳን ደጃፍ ተሰበሰቡ።",
    "5": "ሙሴም ማህበሩን፦ እግዚአብሔር ይደረግ ዘንድ ያዘዘው ነገር ይህ ነው አላቸው።",
    "6": "ሙሴም አሮንንና ልጆቹን አቀረበ፥ በውሃም አጠባቸው።",
    "7": "ሸሚዝም አለበሰው፥ በመታጠቂያም አስታጠቀው፥ ቀሚስም አለበሰው፥ ኤፉድም ደረበለት፥ በብልሃትም በተጠለፈ ቋድ አስታጠቀውና በእርሱ ላይ አሰረው።",
    "8": "የደረት ኪስ በእርሱ ላይ አደረገ፤ በደረቱ ኪስም ውስጥ ኡሪምንና ቱሚምን አኖረበት።",
    "9": "እግዚአብሔርም ሙሴን እንዳዘዘው በራሱ ላይ መጠምጠሚያውን አደረገ፤ በመጠምጠሚያውም ላይ በፊቱ በኩል የተቀደሰውን አክሊል፥ ቅጠል የሚመስለውን የወርቅ ምልክት፥ አደረገ።",
    "10": "ሙሴም የቅብአቱን ዘይት ወሰደ፥ ማደሪያውንና በውስጡ ያለውን ሁሉ ቀብቶ ቀደሳቸው።",
    "11": "ከእርሱም በመሰዊያው ላይ ሰባት ጊዜ ረጨ፤ ይቀድሳቸውም ዘንድ መሰዊያውንና እቃውን ሁሉ፥ የመታጠቢያውን ሰንና መቀመጫውን ቀባ።",
    "12": "ከቅብአቱም ዘይት በአሮን ራስ ላይ አፈሰሰ፥ ይቀድሰውም ዘንድ ቀባው።",
    "13": "እግዚአብሔርም ሙሴን እንዳዘዘው ሙሴ የአሮንን ልጆች አቀረበ፥ ቀሚሶችንም አለበሳቸው፥ በመታጠቂያም አስታጠቃቸው፥ ቆብም ደፋባቸው።",
    "14": "የሃጢአትንም መስዋእት ወይፈን አቀረበ፤ አሮንና ልጆቹም በሃጢአቱ መስዋእት ወይፈን ራስ ላይ እጆቻቸውን ጫኑ።",
    "15": "አረደውም፤ ሙሴም ደሙን ወስዶ በጣቱ የመሰዊያውን ቀንዶች ዙሪያ ቀባ፥ መሰዊያውንም አነፃው፤ ደሙንም ከመሰዊያው በታች አፈሰሰው፥ ያስተሰርይለትም ዘንድ ቀደሰው።",
    "16": "በሆድ እቃውም ላይ ያለውን ስብ ሁሉ፥ የጉበቱንም መረብ፥ ሁለቱንም ኩላሊቶች ስባቸውንም ወሰደ፤ ሙሴም በመሰዊያው ላይ አቃጠለው።",
    "17": "እግዚአብሔርም ሙሴን እንዳዘዘው ወይፈኑን፥ ቁርበቱንም፥ ስጋውንም፥ ፈርሱንም ከሰፈሩ ውጭ በእሳት አቃጠለ።",
    "18": "ለሚቃጠል መስዋእትም የሚሆን አውራ በግ አቀረበ፤ አሮንና ልጆቹም በአውራው በግ ራስ ላይ እጆቻቸውን ጫኑ።",
    "19": "አረደውም፤ ሙሴም ደሙን በመሰዊያው ዙሪያ ረጨው።",
    "20": "አውራውንም በግ በየብልቱ ቆረጠ፤ ሙሴም ጭንቅላቱን ብልቶቹንም ስቡንም አቃጠለ።",
    "21": "የሆድ እቃውንና እግሮቹንም በውሃ አጠበ፤ ሙሴም አውራውን በግ ሁሉ በመሰዊያው ላይ አቃጠለው ይህ ጣፋጭ ሽታ እንዲሆን የሚቃጠል መስዋእት ነበረ፤ እግዚአብሔር ሙሴን እንዳዘዘው ለእግዚአብሔር የእሳት ቁርባን ነበረ።",
    "22": "ለቅድስናም የሚሆነውን ሁለተኛውን አውራ በግ አቀረበ፤ አሮንና ልጆቹም በአውራው በግ ራስ ላይ እጆቻቸውን ጫኑ።",
    "23": "አረደውም፤ ሙሴን ከደሙ ወስዶ የአሮንን የቀኝ ጆሮውን ጫፍ፥ የቀኝ እጁንም አውራ ጣት የቀኝ እግሩንም አውራ ጣት አስነካው።",
    "24": "የአሮንንም ልጆች አቀረበ፤ ሙሴም የቀኝ ጆሮአቸውን ጫፍ፥ የቀን እጃቸውንም አውራ ጣት፥ የቀኝ እግራቸውንም አውራ ጣት ከደሙ አስነካ፤ ሙሴም ደሙን በመሰዊያው ዙሪያ ረጨ።",
    "25": "ስቡንና ላቱን፥ በሆድ እቃውም ላይ ያለውን ስብ ሁሉ፥ የጉበቱንም መረብ፥ ሁለቱንም ኩላሊቶች ስባቸውንም፥ ቀኝ ወርቹንም ወሰደ፤",
    "26": "በእግዚአብሔር ፊት ካለው ከቂጣው እንጀራ ሌማት አንድ የቂጣ እንጎቻ፥ አንድም የዘይት እንጀራ፥ አንድም ስስ ቂጣ ወስዶ በስቡና በቀኝ ወርቹ ላይ አኖራቸው።",
    "27": "ሁሉንም በአሮንና በልጆቹ እጆች ላይ አደረገ፥ በእግዚአብሔርም ፊት ለመወዝወዝ ቁርባን ወዘወዛቸው።",
    "28": "ሙሴም ከእጃቸው ተቀብሎ በመሰዊያው በሚቃጠለው መስዋእት ላይ አቃጠለው፤ የጣፋጭ ሽታ መቀደሻ ነበረ። እርሱም ለእግዚአብሔር የእሳት ቁርባን ነበረ።",
    "29": "ሙሴም ፍርምባውን ወስዶ በእግዚአብሔር ፊት ለመወዝወዝ ቁርባን ወዘወዘው፤ እግዚአብሔር ሙሴን እንዳዘዘው ይህ ለቅድስና ከታረደው አውራ በግ የሙሴ እድል ፈንታ ሆነ።",
    "30": "ሙሴም ከቅብአቱ ዘይትና በመሰዊያው ላይ ካለው ከደሙ ወስዶ በአሮንና በልብሱ ላይ፥ በልጆቹና በልጆቹ ልብስ ላይ ረጨው፤ አሮንንና ልብሱንም፥ ልጆቹንም የልጆቹንም ልብስ ቀደሰ።",
    "31": "ሙሴም አሮንንና ልጆቹን አላቸው፦ ስጋውን በመገናኛው ድንኳን ደጃፍ ቀቅሉ፤ አሮንና ልጆቹ ይበሉታል ብዬ እንዳዘዝሁ በዚያ እርሱንና በሌማቱ ያለውን የቅድስናውን እንጀራ ብሉ።",
    "32": "ከስጋውና ከእንጀራውም የተረፈውን በእሳት ታቃጥሉታላችሁ።",
    "33": "ሰባት ቀን ይክናችኋልና የክህነታችሁ ቀን እስኪፈፀም ድረስ ሰባት ቀን ከማህበሩ ድንኳን ደጃፍ አትውጡ።",
    "34": "በዚህ ቀን እንደ ተደረገ ለእናንተ ለማስተስረያ ይደረግ ዘንድ እንዲሁ እግዚአብሔር አዘዘ።",
    "35": "እግዚአብሔር እንዲሁ አዝዞኛልና እንዳትሞቱ በመገናኛው ድንኳን ደጃፍ ሌሊቱንና ቀኑን ሰባት ቀን ተቀመጡ፥ የእግዚአብሔርንም ስርአት ጠብቁ።",
    "36": "አሮንና ልጆቹም እግዚአብሔር በሙሴ እጅ ያዘዘውን ሁሉ አደረጉ።"
}