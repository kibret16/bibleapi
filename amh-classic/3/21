{
    "1": "እግዚአብሔርም ሙሴን፦ ለካህናቱ ለአሮን ልጆች እንዲህ ብለህ ንገራቸው አለው፦ ማንም ሰው ከህዝቡ ስለ ሞተው፥",
    "2": "ከሚቀርበው ዘመዱ፥ ከእናቱ፥ ወይም ከአባቱ፥ ወይም ከወንድ ልጁ፥ ወይም ከሴት ልጁ፥ ወይም ከወንድሙ በቀር አይርከስ።",
    "3": "ወይም የቀረበችው ያልተጋባች ድንግል እህቱ በእርስዋ ይርከስ።",
    "4": "የህዝቡ አለቃ ራሱን ያጎሰቁል ዘንድ አይርከስ።",
    "5": "ራሳቸውን አይላጩ፥ ጢማቸውንም አይላጩ፥ ስጋቸውንም አይንጩ።",
    "6": "ለአምላካቸው ቅዱሳን ይሁኑ፥ የአምላካቸውንም ስም አያጎስቁሉ፤ የእግዚአብሔርን የእሳት ቁርባንና የአምላካቸውን እንጀራ ያቀርባሉና ቅዱሳን ይሁኑ።",
    "7": "ለአምላኩ የተቀደሰ ነውና ጋለሞታን ሴት ወይም የረከሰችውን አያግባ፤ ወይም ከባልዋ የተፈታችውን አያግባ።",
    "8": "የአምላክህን እንጀራ ያቀርባልና ስለዚህ ትቀድሰዋለህ፤ እኔም የምቀድሳችሁ እግዚአብሔር ቅዱስ ነኝና እርሱ ቅዱስ ይሁንልህ።",
    "9": "የካህንም ልጅ ራስዋን በግልሙትና ብታረክስ አባትዋን ታረክሰዋለች፤ በእሳት ትቃጠል።",
    "10": "በራሱም ላይ የቅባት ዘይት የፈሰሰበት፥ የክህነትም ልብስ ይለብስ ዘንድ የተቀደሰ ከወንድሞቹ የበለጠው ካህን ራሱን አይግለጥ፤ ልብሱንም አይቅደድ።",
    "11": "ወደ በድንም ሁሉ አይግባ፥ በአባቱም ወይም በእናቱ አይርከስ።",
    "12": "የአምላኩም ቅባት ዘይት ቅዱስነት በላዩ ነውና ከመቅደስ አይውጣ፥ የአምላኩንም መቅደስ አያርክስ፤ እኔ እግዚአብሔር ነኝ።",
    "13": "እርሱም ሚስትን በድንግልናዋ ያግባ።",
    "14": "ባልዋ የሞተባትን፥ ወይም የተፋታችውን፥ ወይም ጋለሞታይቱን አያግባ፤ ነገር ግን ከህዝቡ ድንግሊቱን ያግባ።",
    "15": "እኔም የምቀድሰው እግዚአብሔር ነኝና በህዝቡ መካከል ዘሩን አያጎስቁል።",
    "16": "እግዚአብሔርም ሙሴን እንዲህ ብሎ ተናገረው፦",
    "17": "ለአሮን እንዲህ ብለህ ንገረው፦ ከዘርህ በትውልዳቸው ነውር ያለበት ሰው ሁሉ የአምላኩን እንጀራ ያቀርብ ዘንድ አይቅረብ።",
    "18": "እውር፥ ወይም አንካሳ፥ ወይም አፍንጫ ደፍጣጣ፥ ወይም ትርፍ አካል ያለው፥",
    "19": "ወይም እግረ ሰባራ፥ ወይም እጀ ሰባራ፥",
    "20": "ወይም ጎባጣ፥ ወይም ድንክ፥ ወይም አይነ መጭማጫ፥ ወይም እከካም፥ ወይም ቋቁቻም፥ ወይም ጃንደረባ፥ ነውረኛ ሁሉ አይቅረብ።",
    "21": "ከካህኑ ከአሮን ዘር ነውር ያለበት ሰው የእግዚአብሔርን የእሳት ቁርባን ያቀርብ ዘንድ አይቅረብ፤ ነውረኛ ነው፤ የአምላኩን እንጀራ ያቀርብ ዘንድ አይቅረብ።",
    "22": "የቅዱሱንና የቅዱስ ቅዱሳኑን የአምላኩን እንጀራ ይብላ፤",
    "23": "ነገር ግን ነውረኛ ነውና መቅደሶቼን እንዳያረክስ ወደ መጋረጃው አይግባ፥ ወደ መሰዊያውም አይቅረብ፤ የምቀድሳቸው እኔ እግዚአብሔር ነኝ።",
    "24": "ሙሴም ይህን ለአሮን፥ ለልጆቹም፥ ለእስራኤልም ልጆች ሁሉ ነገረ።"
}