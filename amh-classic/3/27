{
    "1": "እግዚአብሔር ሙሴን እንዲህ ብሎ ተናገረው፦",
    "2": "ለእስራኤል ልጆች እንዲህ ብለህ ንገራቸው፦ ማናቸውም ሰው ሰውን ለእግዚአብሔር ሊሰጥ ቢሳል አንተ እንደምትገምተው መጠን ስለ ሰው ዋጋውን ይስጥ።",
    "3": "ለወንድ ከሃያ አመት ጀምሮ እስከ ስድሳ አመት ድረስ እንደ መቅደሱ ሰቅል ሚዛን ግምቱ አምሳ የብር ሰቅል ይሁን።",
    "4": "ሴትም ብትሆን ግምትዋ ሰላሳ ሰቅል ይሁን።",
    "5": "ከአምስት አመትም ጀምሮ እስከ ሃያ አመት ድረስ ግምቱ ለወንድ ሃያ ሰቅል፥ ለሴትም አስር ሰቅል ይሁን።",
    "6": "ከአንድ ወርም እስከ አምስት አመት ድረስ ለወንድ ግምቱ አምስት የብር ሰቅል፥ ለሴትም ግምትዋ ሶስት የብር ሰቅል ይሁን።",
    "7": "ከስድሳ አመትም ጀምሮ ከዚያም በላይ ወንድ ቢሆን ግምቱ አስራ አምስት ሰቅል፥ ለሴትም አስር ሰቅል ይሁን።",
    "8": "ለግምቱም የሚከፍለውን ቢያጣ ግን በካህኑ ፊት ይቁም፥ ካህኑም የተሳለውን ሰው ይገምተው፤ ካህኑም የተሳለው ሰው እንደሚችል መጠን ይገምተው።",
    "9": "ለእግዚአብሔርም መስዋእት አድርጎ የሚያቀርበው እንስሳ ቢሆን፥ ሰው ከእነዚህ ለእግዚአብሔር የሚሰጠው ሁሉ ቅዱስ ይሆናል።",
    "10": "መልካሙን በክፉ፥ ክፉውንም በመልካም አይለውጥ፤ እንስሳንም በእንስሳ ቢለውጥ እርሱና ልዋጩ የተቀደሱ ይሆናሉ።",
    "11": "እንስሳው ለእግዚአብሔር መስዋእት መሆን የማይገባው ርኩስ ቢሆን፥ እንስሳውን በካህኑ ፊት ያኑረው።",
    "12": "መልካምም ቢሆን ክፉም ቢሆን ካህኑ ይገምተው፤ ካህኑም እንደሚገምተው መጠን እንዲሁ ይሁን።",
    "13": "ይቤዠውም ዘንድ ቢወድድ ከግምቱ በላይ አምስተኛ ይጨምር።",
    "14": "ሰውም ለእግዚአብሔር ቅዱስ ይሆን ዘንድ ቤቱን ቢቀድስ፥ ካህኑ መልካም ወይም ክፉ እንደ ሆነ ይገምተዋል፤ ካህኑም እንደሚገምተው መጠን እንዲሁ ይቆማል።",
    "15": "የቀደሰውም ሰው ቤቱን ይቤዠው ዘንድ ቢወድድ ከግምቱ ገንዘብ በላይ አምስተኛ ይጨምር ቤቱም ለእርሱ ይሆናል።",
    "16": "ሰውም ከርስቱ እርሻ ለእግዚአብሔር ቢቀድስ፥ እንደ መዘራቱ መጠን ይገመት፤ አንድ የቆሮስ መስፈሪያ ገብስ የሚዘራበት እርሻ አምሳ የብር ሰቅል ይገመታል።",
    "17": "እርሻውንም ከኢዮቤልዩ አመት ጀምሮ ቢቀድስ፥ እንደ ግምቱ መጠን ይቆማል።",
    "18": "እርሻውንም ከኢዮቤልዩ አመት በኋላ ቢቀድስ፥ ካህኑ እስከ ኢዮቤልዩ አመት ድረስ እንደ ቀሩት አመታት ገንዘቡን ይቆጥርለታል፤ ከግምቱም ይጎድላል።",
    "19": "እርሻውንም የቀደሰ ሰው ይቤዠው ዘንድ ቢወድድ፥ ከግምቱ ገንዘብ በላይ አምስተኛ ይጨምር፤ ለእርሱም ይሆናል።",
    "20": "እርሻውንም ባይቤዠው፥ ወይም ለሌላ ሰው ቢሸጥ፥ እንደገና ይቤዠው ዘንድ አይቻለውም።",
    "21": "እርሻው ግን በኢዮቤልዩ ሲወጣ እንደ እርም ለእግዚአብሔር የተቀደሰ እርሻ ይሆናል፤ ርስቱ ለካህኑ ይሆናል።",
    "22": "ከርስቱ እርሻ ያልሆነውን የገዛውን እርሻ ለእግዚአብሔር ቢቀድስ፥",
    "23": "ካህኑ እስከ ኢዮቤልዩ አመት ድረስ የግምቱን ዋጋ ይቆጥርለታል፤ በዚያም ቀን ግምቱን እንደ ተቀደሰ ነገር ለእግዚአብሔር ይሰጣል።",
    "24": "በኢዮቤልዩ አመት እርሻው የምድሪቱ ባለ ርስት ወደ ነበረው ወደ ሸጠው ሰው ይመለሳል።",
    "25": "ግምቱም ሁሉ እንደ መቅደሱ ሰቅል ሚዛን ይሆናል፤ ሰቅሉ ሃያ አቦሊ ይሆናል።",
    "26": "ለእግዚአብሔር ግን የሚቀርበውን የእንስሳ በኩራት ማንም ይቀድሰው ዘንድ አይቻለውም፤ በሬ ቢሆን ወይም በግ ለእግዚአብሔር ነው።",
    "27": "የረከሰም እንስሳ ቢሆን እንደ ግምቱ ይቤዠው፥ በእርሱም የዋጋውን አምስተኛ ይጨምርበታል፤ ባይቤዠውም እንደ ግምቱ ይሸጣል።",
    "28": "ለእግዚአብሔርም የተለየ እርም የሆነ ነገር ሁሉ፥ ሰው ቢሆን ወይም እንስሳ ወይም የርስቱ እርሻ ቢሆን፥ አይሸጥም፥ አይቤዥም፤ እርም የሆነ ነገር ሁሉ ለእግዚአብሔር ቅዱሰ ቅዱሳን ነው።",
    "29": "ከሰዎችም እርም የሆነ ሁሉ አይቤዥም ፈፅሞ ይገደላል።",
    "30": "የምድርም አስራት፥ ወይም የምድር ዘር ወይም የዛፍ ፍሬ ቢሆን፥ የእግዚአብሔር ነው ለእግዚአብሔር የተቀደሰ ነው።",
    "31": "ሰውም አስራቱን ሊቤዥ ቢወድድ፥ አምስተኛ ይጨምርበታል።",
    "32": "ከበሬም ሁሉ ከአስር አንድ፥ ከእረኛውም በትር በታች ከሚያልፍ በግና ፍየል ሁሉ ከአስር አንድ ለእግዚአብሔር የተቀደሰ ይሆናል።",
    "33": "መልካም ወይም ክፉ እንዲሆን አይመርምር፥ አይለውጥም፤ ቢለውጠውም እርሱና ልዋጩ የተቀደሱ ይሆናሉ፤ አይቤዠውም።",
    "34": "እግዚአብሔር በሲና ተራራ ላይ ለእስራኤል ልጆች ሙሴን ያዘዘው ትእዛዛት እነዚህ ናቸው።"
}