{
    "1": "እግዚአብሔርም ሙሴን እንዲህ ብሎ ተናገረው፦",
    "2": "ደግሞ የእስራኤልን ልጆች እንዲህ በላቸው፦ ከእስራኤል ልጆች ወይም በእስራኤል ዘንድ ከሚቀመጡ እንግዶች ማናቸውም ሰው ዘሩን ለሞሎክ ቢሰጥ ፈፅሞ ይገደል፤ የአገሩ ህዝብ በድንጋይ ይውገረው።",
    "3": "መቅደሴን ያረክስ ዘንድ፥ የተቀደሰውንም ስሜን ያጎሰቁል ዘንድ ዘሩን ለሞሎክ ሰጥቶአልና እኔ በዚያ ሰው ላይ ፊቴን አከብዳለሁ፥ ከህዝቡም መካከል ለይቼ አጠፋዋለሁ።",
    "4": "ዘሩንም ለሞሎክ ሲሰጥ፥ የአገሩ ህዝብ ያን ቸል ቢለው ባይገድሉትም፥",
    "5": "እኔ በዚያ ሰውና በቤተ ሰቡ ላይ ፊቴን አከብዳለሁ እርሱንም፥ ከሞሎክም ጋር ያመነዝሩ ዘንድ የሚከተሉትን ሁሉ ከህዝባቸው መካከል ለይቼ አጠፋለሁ።",
    "6": "መናፍስት ጠሪዎችንና ጠንቋዮችንም በሚከተል፥ በስራቸውም በሚያመነዝር፥ በዚያ ሰው ላይ ፊቴን አከብዳለሁ፥ ከህዝቡም መካከል ለይቼ አጠፋዋለሁ።",
    "7": "እንግዲህ እኔ እግዚአብሔር አምላካችሁ ነኝና ሰውነታችሁን ቀድሱ፥ ቅዱሳንም ሁኑ።",
    "8": "ስርአቴን ጠብቁ፥ አድርጉትም፤ እኔ የምቀድሳችሁ እግዚአብሔር ነኝ።",
    "9": "ማናቸውም ሰው አባቱን ወይም እናቱን ቢሰድብ ፈፅሞ ይገደል፥ አባቱንና እናቱን ሰድቦአልና ደሙ በራሱ ላይ ነው።",
    "10": "ማናቸውም ሰው ከሌላ ሰው ሚስት ወይም ከባልንጀራው ሚስት ጋር ቢያመነዝር አመንዝራውና አመንዝራይቱ ፈፅመው ይገደሉ።",
    "11": "ማናቸውም ሰው ከአባቱ ሚስት ጋር ቢተኛ የአባቱን ሃፍረተ ስጋ ገልጦአል፤ ሁለቱ ፈፅመው ይገደሉ ደማቸው በላያቸው ነው።",
    "12": "ማናቸውም ሰው ከምራቱ ጋር ቢተኛ ሁለቱ ፈፅመው ይገደሉ፤ ፀያፍ ነገር አድርገዋል፤ ደማቸውም በላያቸው ነው።",
    "13": "ማናቸውም ሰው ከሴት ጋር እንደሚተኛ ከወንድ ጋር ቢተኛ ሁለቱ ፀያፍ ነገር አድርገዋል ፈፅመው ይገደሉ፤ ደማቸው በላያቸው ነው።",
    "14": "ማናቸውም ሰው እናቲቱንና ልጂቱን ቢያገባ ርኩሰት ነው፤ በመካከላችሁ ሃጢአት እንዳይሆን እርሱና እነርሱ በእሳት ይቃጠሉ።",
    "15": "ማናቸውም ሰው ከእንስሳ ጋር ቢገናኝ ፈፅሞ ይገደል፤ እንስሳይቱንም ግደሉአት።",
    "16": "ማናቸይቱም ሴት ወደ እንስሳ ብትቀርብ፥ ከእርሱም ጋር ብትገናኝ፥ ሴቲቱንና እንስሳውን ግደል፤ ፈፅመው ይገደሉ፤ ደማቸው በላያቸው ነው።",
    "17": "ማናቸውም ሰው የአባቱን ልጅ ወይም የእናቱን ልጅ እህቱን ቢያገባ፥ ሃፍረተ ስጋዋንም ቢያይ፥ እርስዋም ሃፍረተ ስጋውን ብታይ፥ ይህ ፀያፍ ነገር ነው፤ በህዝባቸውም ልጆች ፊት ይገደሉ፤ የእህቱን ሃፍረተ ስጋ ገልጦአልና ሃጢአቱን ይሸከማል።",
    "18": "ማናቸውም ሰው ከባለ መርገም ሴት ጋር ቢተኛ ሃፍረተ ስጋዋንም ቢገልጥ፥ ፈሳሽዋን ገልጦአልና፥ እርስዋም የደምዋን ፈሳሽ ገልጣለችና ሁለቱ ከህዝባቸው መካከል ተለይተው ይጥፉ።",
    "19": "የአባትህን ወይም የእናትህን እህት ሃፍረተ ስጋ አትግለጥ፤ ይህን የሚያደርግ የዘመድን ሃፍረተ ስጋ ገልጦአል፤ ሃጢአታቸውን ይሸከማሉ።",
    "20": "ሰውም ከአጎቱ ሚስት ጋር ቢተኛ፥ የአጎቱን ሃፍረተ ስጋ ገልጦአል፤ ሃጢአታቸውን ይሸከማሉ፤ ያለ ልጅ ይሞታሉ።",
    "21": "ሰውም የወንድሙን ሚስት ቢያገባ ርኩሰት ነው የወንድሙን ሃፍረተ ስጋ ገልጦአል፤ ያለ ልጅ ይሆናሉ።",
    "22": "እንግዲህ ትቀመጡባት ዘንድ የማገባችሁ ምድር እንዳትተፋችሁ ስርአቴን ሁሉ፥ ፍርዴንም ሁሉ ጠብቁ፥ አድርጉትም።",
    "23": "ከፊታችሁ በምጥላቸውም ህዝብ ወግ አትሂዱ፤ ይህን ሁሉ አድርገዋልና ተፀየፍኋቸው።",
    "24": "ነገር ግን እናንተን፦ ምድራቸውን ትወርሳላችሁ፤ ትወርሱአትም ዘንድ ወተትና ማር የምታፈስሰውን ምድር እሰጣችኋለሁ አልኋችሁ። እኔ ከአህዛብ የለየኋችሁ አምላካችሁ እግዚአብሔር ነኝ።",
    "25": "እንግዲህ ንፁሁን እንስሳ ከርኩሱ፥ ንፁሁንም ወፍ ከርኩስ ትለያላችሁ፤ ርኩሶች ናቸው ብዬ በለየኋቸው በእንስሳና በወፍ በምድርም ተንቀሳቃሽ ሁሉ ነፍሳችሁን አታርክሱ።",
    "26": "እኔ እግዚአብሔር ቅዱስ ነኝና፥ ለእኔም ትሆኑ ዘንድ ከአህዛብ ለይቻችኋለሁና ቅዱሳን ትሆኑልኛላችሁ።",
    "27": "ሰው ወይም ሴት መናፍስትን ቢጠሩ ወይም ጠንቋዮች ቢሆኑ ፈፅመው ይገደሉ፤ በድንጋይ ይውገሩአቸው፤ ደማቸው በላያቸው ነው።"
}