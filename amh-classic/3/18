{
    "1": "እግዚአብሔርም ሙሴን እንዲህ ብሎ ተናገረው፦",
    "2": "ለእስራኤል ልጆች እንዲህ ብለህ ንገራቸው፦ እኔ እግዚአብሔር አምላካችሁ ነኝ።",
    "3": "እንደ ተቀመጣችሁባት እንደ ግብፅ ምድር ስራ አትስሩ፤ እኔም ወደ እርስዋ እንደማገባችሁ እንደ ከነአን ምድር ስራ አትስሩ፤ በስርአታቸውም አትሂዱ።",
    "4": "ፍርዴን አድርጉ፥ በእርስዋም ትሄዱ ዘንድ ስርአቴን ጠብቁ፤ እኔ እግዚአብሔር አምላካችሁ ነኝ።",
    "5": "የሚሰራቸው ሰው በእነርሱ በህይወት ይኖራልና ስርአቴንና ፍርዴን ጠብቁ፤ እኔ እግዚአብሔር ነኝ።",
    "6": "ከእናንተም ማንም ሰው ሃፍረተ ስጋውን ይገልጥ ዘንድ ወደ ዘመዱ ሁሉ አይቅረብ፤ እኔ እግዚአብሔር ነኝ።",
    "7": "የአባትህን ሃፍረተ ስጋና የእናትህን ሃፍረተ ስጋ አትግለጥ፤ እናትህ ናት፤ ሃፍረተ ስጋዋን አትግለጥ።",
    "8": "የአባትህን ሚስት ሃፍረተ ስጋ አትግለጥ፤ የአባትህን ሃፍረተ ስጋ ነው።",
    "9": "የእህትህን ሃፍረተ ስጋ አትግለጥ፤ የአባትህ ልጅ ወይም የእናትህ ልጅ፥ በቤት ወይም በውጭ የተወለደች ብትሆን፥ ሃፍረተ ስጋዋን አትግለጥ።",
    "10": "የወንድ ልጅህን ሴት ልጅ ሃፍረተ ስጋዋን ወይም የሴት ልጅህን ሴት ልጅ ሃፍረተ ስጋ አትግለጥ፤ የአንተ ሃፍረተ ስጋ ነውና።",
    "11": "ከአባትህ የተወለደችውን የአባትህን ሚስት ልጅ ሃፍረተ ስጋ አትግለጥ፤ እህትህ ናት፤ ሃፍረተ ስጋዋን አትግለጥ።",
    "12": "የአባትህን እህት ሃፍረተ ስጋ አትግለጥ፤ የአባትህ ዘመድ ናት።",
    "13": "የእናትህን እህት ሃፍረተ ስጋ አትግለጥ፤ የእናትህ ዘመድ ናት።",
    "14": "የአባትህን ወንድም ሃፍረተ ስጋ አትግለጥ፥ ወደ ሚስቱም አትቅረብ፤ የአጎትህ ሚስት ናት።",
    "15": "የምራትህን ሃፍረተ ስጋ አትግለጥ፤ የልጅህ ሚስት ናት፤ ሃፍረተ ስጋዋን አትግለጥ።",
    "16": "የወንድምህን ሚስት ሃፍረተ ስጋ አትግለጥ፤ የወንድምህ ሃፍረተ ስጋ ነው።",
    "17": "የሴትንና የሴት ልጅዋን ሃፍረተ ስጋ አትግለጥ፤ የወንድ ልጅዋን ሴት ልጅ ወይም የሴት ልጅዋን ሴት ልጅ ሃፍረተ ስጋዋን ትግለጥ ዘንድ አታግባ፤ ዘመዶች ናቸው፤ ዝሙት ነው።",
    "18": "ሚስትህ በህይወት ሳለች እህትዋ ጣውንትዋ እንዳትሆን፥ ሃፍረተ ስጋዋን ትገልጥ ዘንድ ከእርስዋ ጋር እህትዋን አታግባ።",
    "19": "እርስዋም በመርገምዋ ርኩሰት ሳለች ሃፍረተ ስጋዋን ትገልጥ ዘንድ ወደ ሴት አትቅረብ።",
    "20": "እንዳትረክስባትም ከባልንጀራህ ሚስት ጋር አትተኛ።",
    "21": "ከዘርህም ለሞሎክ በእሳት አሳልፈህ አትስጥ፥ የአምላክህንም ስም አታርክስ፤ እኔ እግዚአብሔር ነኝ።",
    "22": "ከሴትም ጋር እንደምትተኛ ከወንድ ጋር አትተኛ፤ ፀያፍ ነገር ነውና።",
    "23": "እንዳትረክስባትም ከእንሰሳ ጋር አትተኛ፤ ሴት ከእርሱ ጋር ትተኛ ዘንድ በእንስሳ ፊት አትቁም፤ የተጠላ ነገር ነውና።",
    "24": "በእነዚህ ሁሉ ከፊታችሁ የማሳድዳቸው አህዛብ ረክሰዋልና በእነዚህ ነገሮች ሁሉ አትርከሱ።",
    "25": "ምድሪቱም ረከሰች፤ ስለዚህ ሃጢአትዋን በእርስዋ ላይ እመልሳለሁ፥ ምድሪቱም የሚኖሩባትን ሰዎች ትተፋለች።",
    "26": "ስርአቴንና ፍርዴን ጠብቁ፤ እናንተም የአገሩ ልጆች በእናንተም መካከል የሚኖሩት እንግዶች ከዚህ ርኩሰት ምንም አትስሩ፤",
    "27": "ከእናንተ በፊት የነበሩ የአገሩ ልጆች ይህን ርኩሰት ሁሉ ሰርተዋልና፥ ምድሪቱም ረክሳለችና፤",
    "28": "ባረከሳችኋት ጊዜ ምድሪቱ ከእናንተ በፊት የነበረውን ህዝብ እንደ ተፋች እናንተን እንዳትተፋችሁ።",
    "29": "ከዚህ ርኩሰት ሁሉ ማናቸውን የሚያደርግ ያ ሰው ከህዝቡ መካከል ተለይቶ ይጠፋልና።",
    "30": "ስለዚህ ከእናንተ በፊት የነበሩ ሰዎች የሰሩትን ፀያፍ የሆነውን ወግ ሁሉ እንዳትሰሩ፥ በእርሱም እንዳትረክሱ ስርአቴን ጠብቁ እኔ እግዚአብሔር አምላካችሁ ነኝ።"
}