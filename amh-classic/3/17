{
    "1": "እግዚአብሔርም ሙሴን እንዲህ ብሎ ተናገረው፦",
    "2": "ለአሮንና ለልጆቹ ለእስራኤልም ልጆች ሁሉ እንዲህ ብለህ ንገር፦ እግዚአብሔር ያዘዘው ይህ ነው፥ እንዲህም አለ፦",
    "3": "ከእስራኤል ቤት ማናቸውም ሰው በሬ ወይም በግ ወይም ፍየል ቢያርድ፥ በሰፈሩ ውስጥ ወይም ከሰፈሩ ውጭ ቢያርደው፥",
    "4": "በእግዚአብሔር ማደሪያ ፊት ለእግዚአብሔር ቁርባን ያቀርብ ዘንድ ወደ መገናኛው ድንኳን ደጃፍ ባያመጣው፥ ደሙ በዚያ ሰው ላይ ይቆጠርበታል፤ ደም አፍስሶአል፤ ያም ከህዝቡ ተለይቶ ይጥፋ።",
    "5": "ስለዚህ የእስራኤል ልጆች በሜዳ የሚያርዱትን መስዋእታቸውን ወደ እግዚአብሔር ወደ መገናኛው ድንኳን ደጃፍ ያመጡታል፤ ወደ ካህኑም አምጥተው ለእግዚአብሔር ለደህንነት መስዋእት ይሰዉታል።",
    "6": "ካህኑም በመገኛኛው ድንኳን ደጃፍ ባለው በእግዚአብሔር መሰዊያ ላይ ደሙን ይረጨዋል፥ ስቡንም ለእግዚአብሔር ጣፋጭ ሽታ እንዲሆን ያቃጥለዋል።",
    "7": "መስዋእታቸውንም ደግሞ ተከትለው ላመነዘሩባቸው ለሰይጣናት አይሰዉ። ይህ ለእነርሱ ለልጅ ልጃቸው ለዘላለም ስርአት ይሁን።",
    "8": "ለእነርሱም እንዲህ በላቸው፦ ከእስራኤል ቤት በመካከላቸውም ከሚኖሩ እንግዶች ማናቸውም ሰው የሚቃጠል መስዋእት ወይም ሌላ መስዋእት ቢያቀርብ፥",
    "9": "ለእግዚአብሔር ይሰዋ ዘንድ ወደ መገናኛው ድንኳን ደጃፍ ባያመጣው፥ ያ ሰው ከህዝቡ ተለይቶ ይጥፋ።",
    "10": "ከእስራኤልም ልጆች ወይም በመካከላቸው ከሚኖሩ እንግዶች ማናቸውም ሰው ደም ቢበላ፥ ደም በሚበላው በዚያ ሰው ላይ ፊቴን አከብድበታለሁ፥ ያንንም ሰው ከህዝቡ ለይቼ አጠፋዋለሁ።",
    "11": "የስጋ ህይወት በደሙ ውስጥ ነውና፤ ደሙም ከህይወቱ የተነሳ ያስተሰርያልና በመሰዊያው ላይ ለነፍሳችሁ ማስተስረያ ይሆን ዘንድ እኔ ለእናንተ ሰጠሁት።",
    "12": "ስለዚህ የእስራኤልን ልጆች፦ ከእናንተ ማንም ደምን አይበላም፥ በመካከላችሁም ከሚኖሩ እንግዶች ማንም ደምን አይበላም አልሁ።",
    "13": "ከእስራኤልም ልጆች በመካከላቸውም ከሚኖሩ እንግዶች ማናቸውም ሰው የሚበላ እንስሳ ወይም ወፍ እያደነ ቢይዝ፥ ደሙን ያፈስሳል በአፈርም ይከድነዋል።",
    "14": "የስጋ ሁሉ ህይወትና ደሙ አንድ ነውና ስለዚህ ለእስራኤል ልጆች፦ የስጋ ሁሉ ህይወት ደሙ ነውና የስጋውን ሁሉ ደም አትብሉ፤ የሚበላውም ሁሉ ተለይቶ ይጥፋ አልኋቸው።",
    "15": "የሞተውን ወይም አውሬ የሰበረውን የሚበላ ሰው ሁሉ፥ የአገር ልጅ ወይም እንግዳ ቢሆን፥ ልብሱን ያጥባል፥ በውሃም ይታጠባል፥ እስከ ማታም ርኩስ ይሆናል፤ ከዚያም በኋላ ንፁህ ይሆናል።",
    "16": "ልብሱንና ገላውን ባያጥብ ግን ሃጢአቱን ይሸከማል።"
}