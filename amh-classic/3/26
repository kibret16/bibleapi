{
    "1": "እኔ እግዚአብሔር አምላካችሁ ነኝና ለእናንተ ጣኦት አታድርጉ፥ የተቀረፀም ምስል ወይም ሃውልት አታቁሙ፤ ትሰግዱለትም ዘንድ በምድራችሁ ላይ የተቀረፀ ድንጋይ አታኑሩ።",
    "2": "ሰንበታቴን ጠብቁ፥ መቅደሴንም ፍሩ፤ እኔ እግዚአብሔር ነኝ።",
    "3": "በስርአቴ ብትሄዱ፥ ትእዛዛቴንም ብትጠብቁ ብታደርጉትም፥",
    "4": "ዝናባችሁን በወቅቱ አዘንባለሁ፥ ምድሪቱም እህልዋን ትሰጣለች፥ የሜዳው ዛፎችም ፍሬአቸውን ይሰጣሉ።",
    "5": "የእህሉም ማበራየት በእናንተ ዘንድ እስከ ወይኑ መቁረጥ ይደርሳል፥ የወይኑም መቁረጥ እስከ እህሉ መዝራት ይደርሳል፤ እስክትጠግቡም ድረስ እንጀራችሁን ትበላላችሁ፥ በምድራችሁም ላይ በፀጥታ ትኖራላችሁ።",
    "6": "በምድራችሁም ላይ ሰላምን እሰጣለሁ፥ ማንም ሳያስፈራችሁ ትተኛላችሁ፤ ክፉዎችንም አራዊት ከምድራችሁ አጠፋለሁ፥ ሰይፍም በምድራችሁ ላይ አያልፍም።",
    "7": "ጠላቶቻችሁንም ታሳድዳላችሁ፥ በፊታችሁም በሰይፍ ይወድቃሉ።",
    "8": "ከእናንተም አምስቱ መቶውን ያሳድዳሉ፥ መቶውም አስሩን ሺህ ያሳድዳሉ፤ ጠላቶቻችሁም በፊታችሁ በሰይፍ ይወድቃሉ።",
    "9": "ፊቴም ወደ እናንተ ይሆናል፥ እንድታፈሩም አደርጋችኋለሁ፥ አበዛችሁማለሁ፤ ቃል ኪዳኔንም ከእናንተ ጋር አፀናለሁ።",
    "10": "ብዙ ጊዜ የተቀመጠውንም አሮጌውን እህል ትበላላችሁ፤ ከአዲሱም በፊት አሮጌውን ታወጣላችሁ።",
    "11": "ማደሪያዬንም በእናንተ መካከል አደርጋለሁ፤ ነፍሴም አትፀየፋችሁም።",
    "12": "በመካከላችሁም እሄዳለሁ፥ እኔም አምላክ እሆናችኋለሁ፥ እናንተም ህዝብ ትሆኑኛላችሁ።",
    "13": "ባርያዎች እንዳትሆኑአቸው ከግብፅ ምድር ያወጣኋችሁ እኔ እግዚአብሔር አምላካችሁ ነኝ፤ የባርነታችሁን ቀንበር ሰብሬአለሁ፤ ቀና ብላችሁ እንድትሄዱ አድርጌአችኋለሁ።",
    "14": "ነገር ግን ባትሰሙኝ፥ እነዚህንም ትእዛዛት ሁሉ ባታደርጉ፥",
    "15": "ስርአቴንም ብትንቁ፥ ትእዛዛቴንም ሁሉ እንዳታደርጉ፥ ቃል ኪዳኔንም እንድታፈርሱ ነፍሳችሁ ፍርዴን ብትፀየፍ፥",
    "16": "እኔም እንዲህ አደርግባችኋለሁ፤ ፍርሃትን፥ ክሳትንም፥ አይናችሁንም የሚያፈዝዝ፥ ሰውነታችሁንም የሚያማስን ትኩሳት አወርድባችኋለሁ፤ ዘራችሁንም በከንቱ ትዘራላችሁ፥ ጠላቶቻችሁ ይበሉታልና።",
    "17": "ፊቴንም አከብድባችኋለሁ፥ በጠላቶቻችሁም ፊት ትወድቃላችሁ፤ የሚጠሉአችሁም ይገዙአችኋል፤ ማንም ሳያሳድዳችሁ ትሸሻላችሁ።",
    "18": "እስከዚህም ድረስ ባትሰሙኝ፥ ስለ ሃጢአታችሁ በቅጣታችሁ ላይ ሰባት እጥፍ እጨምራለሁ።",
    "19": "የሃይላችሁንም ትእቢት እሰብራለሁ፤ ሰማያችሁንም እንደ ብረት፥ ምድራችሁንም እንደ ናስ አደርጋለሁ።",
    "20": "ጉልበታችሁም በከንቱ ያልቃል፤ ምድራችሁም እህልዋን አትሰጥም፥ የምድርም ዛፎች ፍሬአቸውን አይሰጡም።",
    "21": "በእንቢተኝነትም ብትሄዱብኝ ባትሰሙኝም፥ እንደ ሃጢአታችሁ መጠን በመቅሰፍት ላይ ሰባት እጥፍ እጨምራለሁ።",
    "22": "በመካከላችሁም የምድርን አራዊት እሰድዳለሁ፤ ልጆቻችሁንም ይነጥቃሉ፥ እንስሶቻችሁንም ያጠፋሉ፥ እናንተንም ያሳንሳሉ፤ መንገዶቻችሁም በረሃ ይሆናሉ።",
    "23": "እስከዚህም ድረስ ባትቀጡ፥ በእንቢተኝነትም ብትሄዱ፥",
    "24": "እኔ ደግሞ በእንቢተኝነት እሄድባችኋለሁ፤ ስለ ሃጢአታችሁም ሰባት እጥፍ እመታችኋለሁ።",
    "25": "የቃል ኪዳኔንም በቀል ይበቀልባችሁ ዘንድ ሰይፍ አመጣባችኋለሁ፤ ወደ ከተማችሁም ትሰበሰባላችሁ፥ ቸነፈርንም እሰድድባችኋለሁ፤ በጠላትም እጅ አሳልፌ እሰጣችኋለሁ።",
    "26": "የእህላችሁንም ድጋፍ በሰበርሁ ጊዜ፥ አስር ሴቶች እንጀራቸውን በአንድ ምጣድ ይጋግራሉ፥ በሚዛንም መዝነው እንጀራችሁን ይመልሱላችኋል፤ በበላችሁም ጊዜ አትጠግቡም።",
    "27": "እስከዚህም ድረስ ባትሰሙኝ፥ በእንቢተኝነትም ብትሄዱብኝ፥",
    "28": "እኔ ደግሞ በቁጣ እሄድባችኋለሁ፤ ስለ ሃጢአታችሁም ሰባት እጥፍ እቀጣችኋለሁ።",
    "29": "የወንዶች ልጆቻችሁንም ስጋ ትበላላችሁ፤ የሴቶች ልጆቻችሁንም ስጋ ትበላላችሁ።",
    "30": "የኮረብታ መስገጃዎቻችሁንም አፈርሳለሁ፥ የፀሃይ ምስሎቻችሁንም አጠፋለሁ፥ ሬሳችሁንም በጣኦቶቻችሁ ሬሳዎች ላይ እጥላለሁ፤ ነፍሴም ትፀየፋችኋለች።",
    "31": "ከተሞቻችሁንም ባድማ አደርጋለሁ፥ መቅደሶቻችሁንም አፈርሳለሁ፥ መልካሙንም መአዛችሁን አላሸትትም።",
    "32": "ምድሪቱንም የተፈታች አደርጋለሁ፤ የሚቀመጡባት ጠላቶቻችሁም በእርስዋ የተነሳ ይደነቃሉ።",
    "33": "እናንተንም ከአህዛብ መካከል እበትናችኋለሁ፥ ሰይፍንም አስመዝዝባችኋለሁ፤ ምድራችሁም የተፈታች ትሆናለች፥ ከተሞቻችሁም ባድማ ይሆናሉ።",
    "34": "በዚያም በተፈታችበት ዘመን ሁሉ እናንተም በጠላቶቻችሁ ምድር ሳላችሁ፥ ምድሪቱ ሰንበት በማድረግዋ ትደሰታለች፤ በዚያም ጊዜ ምድሪቱ ታርፋለች፥ ሰንበትንም በማድረግዋ ትደሰታለች።",
    "35": "እናንተ ተቀምጣችሁባት በነበረ ጊዜ በሰንበቶቻችሁ አላረፈችም ነበርና በተፈታችበት ዘመን ሁሉ ታርፋለች።",
    "36": "በጠላቶቻቸውም ምድሮች ሳሉ ከእናንተ ተለይተው በቀሩት ላይ በልባቸው ድንጋጤን እሰድድባቸዋለሁ፤ በነፋስም የምትንቀሳቀስ የቅጠል ድምፅ ታሸብራቸዋለች፤ ከሰይፍ እንደሚሸሹ ይሸሻሉ፤ ማንም ሳያሳድዳቸው ይወድቃሉ።",
    "37": "ማንም ሳያሳድዳቸው ከሰይፍ እንዲሸሹ እርስ በርሳቸው ይሰነካከላሉ፤ እናንተም በጠላቶቻችሁ ፊት መቆም አትችሉም።",
    "38": "በአህዛብም መካከል ታልቃላችሁ፥ የጠላቶቻችሁም ምድር ትውጣችኋለች።",
    "39": "ከእናንተም ተለይተው የቀሩት በጠላቶቻቸው ምድር ላይ በሃጢአታቸው ይከሳሉ፤ በአባቶቻቸውም ሃጢአት ደግሞ ከእነርሱ ጋር ይከሳሉ።",
    "40": "በእኔም ላይ በእንቢተኝነት ስለ ሄዱብኝ የበደሉኝን በደል፥ ሃጢአታቸውንም፥ የአባቶቻቸውንም ሃጢአት ይናዘዛሉ።",
    "41": "እኔም ደግሞ በእንቢተኝነት ሄድሁባቸው፤ ወደ ጠላቶቻቸውም ምድር አገባኋቸው፤ ነገር ግን በዚያን ጊዜ ያልተገረዘው ልባቸው ቢዋረድ፥ የሃጢአታቸውንም ቅጣት ቢቀበሉ፥",
    "42": "እኔ ለያእቆብ የማልሁትን ቃል ኪዳኔን አስባለሁ፤ ደግሞ ለይስሃቅና ለአብርሃም የማልሁትን ቃል ኪዳኔን አስባለሁ፤ ምድሪቱንም አስባለሁ።",
    "43": "ምድርም ከእነርሱ መጥፋት የተነሳ ባዶ ትቀራለች፤ እነርሱም ሳይኖሩ በተፈታችበት ዘመን ሰንበት በማድረግዋ ትደሰታለች፤ ፍርዴንም ስለ ናቁ፥ ነፍሳቸውም ስርአቴን ስለ ተፀየፈች የሃጢአታቸውን ቅጣት ይሸከማሉ።",
    "44": "ነገር ግን እኔ እግዚአብሔር አምላካቸው ነኝኛ እነርሱ በጠላቶቻቸው ምድር ሳሉ፥ እስካጠፋቸው ድረስ ከእነርሱም ጋር ያለኝን ቃል ኪዳን እስካፈርስ ድረስ አልጥላቸውም አልፀየፋቸውምም።",
    "45": "እኔ አምላካቸው እሆን ዘንድ አህዛብ እያዩ ከግብፅ ምድር ያወጣኋቸውን የአባቶቻቸውን ቃል ኪዳን ስለ እነርሱ አስባለሁ፤ እኔ እግዚአብሔር ነኝ።",
    "46": "እግዚአብሔርም በእርሱና በእስራኤል ልጆች መካከል በሲና ተራራ ላይ በሙሴ እጅ ያደረጋቸው ስርአቶችና ፍርዶች ህግጋትም እነዚህ ናቸው።"
}