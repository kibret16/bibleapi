{
    "1": "እግዚአብሔርም ሙሴን እንዲህ ብሎ ተናገረው፦",
    "2": "ለእስራኤል ልጆች ማህበር ሁሉ እንዲህ በላቸው፦ እኔ እግዚአብሔር አምላካችሁ ቅዱስ ነኝና እናንተ ቅዱሳን ሁኑ።",
    "3": "ከእናንተ ሰው ሁሉ እናቱንና አባቱን ይፍራ፥ ሰንበታቴንም ጠብቁ፤ እኔ እግዚአብሔር አምላካችሁ ነኝ።",
    "4": "ወደ ጣኦታትም ዘወር አትበሉ፥ ቀልጠው የተሰሩትንም የአማልክት ምስሎች ለእናንተ አታድርጉ፤ እኔ እግዚአብሔር አምላካችሁ ነኝ።",
    "5": "የደህንነትንም መስዋእት ለእግዚአብሔር ስትሰዉ እርሱን ደስ እንድታሰኙበት ሰዉት።",
    "6": "በምትሰዉት ቀንና በነጋው ይበላል፤ እስከ ሶስተኛውም ቀን ድረስ ቢተርፍ በእሳት ይቃጠላል።",
    "7": "በሶስተኛውም ቀን ቢበላ ፀያፍ ነው፥ ደስም አያሰኝም፤",
    "8": "የበላውም ለእግዚአብሔር የተቀደሰውን ነገር አርክሶአልና ሃጢአቱን ይሸከማል፤ ያም ሰው ከህዝቡ ተለይቶ ይጥፋ።",
    "9": "የምድራችሁንም መከር በሰበሰባችሁ ጊዜ የእርሻችሁን ድንበር ፈፅማችሁ አትጨዱ፥ የመከሩንም ቃርሚያ አትልቀሙ።",
    "10": "የወይንህንም ቃርሚያ አትቃርም፥ የወደቀውንም የወይንህን ፍሬ አትሰብስብ፤ ለድሆችና ለእንግዶች ተወው፤ እኔ እግዚአብሔር አምላካችሁ ነኝ።",
    "11": "አትስረቁ፥ አትካዱም፥ ከእናንተም እርስ በርሳችሁ ሃሰት አትነጋገሩ።",
    "12": "በስሜም በሃሰት አትማሉ፥ የአምላካችሁንም ስም አታርክሱ፤ እኔ እግዚአብሔር ነኝ።",
    "13": "በባልንጀራህ ግፍ አታድርግ፥ አትቀማውም። የሞያተኛው ዋጋ እስከ ነገ ድረስ በአንተ ዘንድ አይደርብህ።",
    "14": "ደንቆሮውን አትስደብ፥ በእውርም ፊት እንቅፋት አታድርግ፥ ነገር ግን አምላክህን ፍራ፤ እኔ እግዚአብሔር ነኝ።",
    "15": "በፍርድ አመፃ አታድርጉ፤ ለድሃ አታድላ፥ ባለ ጠጋውንም አታክብር፤ ነገር ግን ለባልንጀራህ በእውነት ፍረድ።",
    "16": "በህዝብህ መካከል በሸንጋይነት አትዙር፤ በባልንጀራህም ደም ላይ አትቁም፤ እኔ እግዚአብሔር ነኝ።",
    "17": "ወንድምህን በልብህ አትጥላው፤ በባልንጀራህ ምክንያት ሃጢአት እንዳይሆንብህ ገስፀው።",
    "18": "አትበቀልም፥ በህዝብህም ልጆች ቂም አትያዝ፥ ነገር ግን ባልንጀራህን እንደ ራስህ ውደድ፤ እኔ እግዚአብሔር ነኝ።",
    "19": "ስርአቴን ጠብቁ። እንስሳህ ከሌላ አይነት ጋር አይደባለቅ፤ በእርሻህም ሁለት አይነት ዘር አትዝራ፤ ከሁለት አይነት ነገር የተሰራ ልብስ አትልበስ።",
    "20": "ማናቸውም ሰው ከሴት ባርያ ጋር ቢተኛ፥ እርስዋም ለባል የተሰጠች ዋጋዋም ያልተከፈለ አርነት ያልወጣች ብትሆን፥ ቅጣት አለባቸው፤ አርነት አልወጣችምና አይገደሉም።",
    "21": "እርሱም የበደሉን መስዋእት ይዞ ወደ እግዚአብሔር ወደ መገናኛው ድንኳን ደጃፍ ይመጣል፥ ለበደልም መስዋእት አውራ በግ ያመጣል።",
    "22": "ካህኑም ስለ ሰራው ሃጢአት በእግዚአብሔር ፊት በበደል መስዋእት በግ ያስተሰርይለታል የሰራውም ሃጢአት ይቀርለታል።",
    "23": "ወደ አገሩም በገባችሁ ጊዜ፥ የሚበላ የፍሬ ዛፍ ሁሉ በተከላችሁም ጊዜ፥ ፍሬውን እንዳልተገረዘ ትቆጥሩታላችሁ፤ ሶስት አመት እንዳልተገረዘ ይሆንላችኋል፤ አይበላም።",
    "24": "የአራተኛውም አመት ፍሬ ሁሉ ለእግዚአብሔር ምስጋና ቅዱስ ይሁን።",
    "25": "ፍሬውም ይበዛላችሁ ዘንድ የአምስተኛውን አመት ፍሬ ብሉ፤ እግዚአብሔር አምላካችሁ ነኝ።",
    "26": "ከደሙ ጋር ምንም አትብሉ፤ አስማትም አታድርጉ፥ ሞራ ገላጭም አትሁኑ።",
    "27": "የራስ ጠጉራችሁንም ዙሪያውን አትከርክሙት፥ ጢማችሁንም ዙሪያውን አትቁረጡት።",
    "28": "ስለ ሞተውም ስጋችሁን አትንጩ፥ ገላችሁንም አትንቀሱት፤ እኔ እግዚአብሔር ነኝ።",
    "29": "ምድሪቱ ከግልሙትና ከርኩሰትም እንዳትሞላ ሴት ልጅህን ታመነዝር ዘንድ አታርክሳት።",
    "30": "ሰንበታቴን ጠብቁ፥ መቅደሴንም አክብሩ፤ እኔ እግዚአብሔር ነኝ።",
    "31": "ወደ መናፍስት ጠሪዎችና ወደ ጠንቋዮች አትሂዱ፤ እንዳትረክሱባቸውም አትፈልጉአቸው፤ እኔ እግዚአብሔር አምላካችሁ ነኝ።",
    "32": "በሽበታሙ ፊት ተነሳ፥ ሽማግሌውንም አክብር፥ አምላክህንም ፍራ፤ እኔ እግዚአብሔር ነኝ።",
    "33": "በአገራችሁ ውስጥ ከእናንተ ጋር እንግዳ ቢቀመጥ ግፍ አታድርጉበት።",
    "34": "እናንተ በግብፅ ምድር እንግዶች ነበራችሁና ከእናንተ ጋር የሚቀመጥ እንግዳ እንደ አገር ልጅ ይሁንላችሁ፥ እርሱንም እንደ ራስህ ውደድ፤ እኔ እግዚአብሔር አምላካችሁ ነኝ።",
    "35": "በፍርድ፥ በመለካትም፥ በመመዘንም፥ በመስፈርም አመፃ አታድርጉ።",
    "36": "የእውነትም ሚዛን፥ የእውነትም መመዘኛ፥ የእውነትም የኢፍ መስፈሪያ፥ የእውነትም የኢን መስፈሪያ ይሁንላችሁ፤ ከግብፅ ምድር ያወጣኋችሁ እግዚአብሔር አምላካችሁ እኔ ነኝ።",
    "37": "ስርአቴን ሁሉ ፍርዴንም ሁሉ ጠብቁ አድርጉም፤ እኔ እግዚአብሔር ነኝ።"
}