{
    "1": "እግዚአብሔርም ሙሴን በሲና ተራራ ላይ እንዲህ ብሎ ተናገረው፦",
    "2": "ለእስራኤል ልጆች እንዲህ ብለህ ንገራቸው፦ እኔ ወደምሰጣችሁ ምድር በገባችሁ ጊዜ ምድሪቱ ለእግዚአብሔር ሰንበት ታድርግ።",
    "3": "ስድስት አመት እርሻህን ዝራ፥ ስድስት አመትም ወይንህን ቁረጥ ፍሬዋንም አግባ።",
    "4": "በሰባተኛው አመት ግን ለምድሪቱ የእረፍት ሰንበት፥ ለእግዚአብሔር ሰንበት፥ ትሁን፤ እርሻህን አትዝራ፥ ወይንህንም አትቁረጥ።",
    "5": "የምድራችሁን የገቦ አትጨደው፥ ያልተቆረጠውንም የወይንህን ፍሬ አታከማች፤ ለምድሪቱ የእረፍት ሰንበት አመት ይሁን።",
    "6": "የምድርም ሰንበት ለአንተ፥ ለወንድ ባርያህም፥ ለሴት ባርያህም፥ ለምንደኛውም፥ ከአንተ ጋር ለሚኖር ለመፃተኛም ምግብ ይሁን።",
    "7": "ለእንስሶችህም፥ በምድርህም ላሉት አራዊት ፍሬዋ ሁሉ መኖ ይሁን።",
    "8": "ሰባት ጊዜ ሰባት አድርገህ የአመታትን ሰንበት ሰባት ቁጠር፤ የሰባት አመታትም ሰንበት ዘመን አርባ ዘጠኝ አመት ትቆጥራለህ።",
    "9": "ከዚያም በኋላ በሰባተኛው ወር በአስረኛው ቀን በቀንደ መለከት ታውጃለህ፤ በማስተስረያ ቀን በምድራችሁ ሁሉ በቀንደ መለከት ታውጃላችሁ።",
    "10": "አምሳኛውንም አመት ትቀድሳላችሁ፥ በምድሪቱም ለሚኖሩባት ሁሉ ነፃነትን ታውጃላችሁ፤ እርሱ ለእናንተ ኢዮቤልዩ ነው፤ ሰው ሁሉ ወደ ርስቱና ወደ ወገኑ ይመለስ።",
    "11": "ያ አምሳኛው አመት ለእናንተ ኢዮቤልዩ ይሆናል፤ በእርሱም አትዝሩ፥ የገቦውንም አትጨዱ፥ የወይኑንም ፍሬ አታከማቹ።",
    "12": "ኢዮቤልዩ ነውና የተቀደሰ ይሁንላችሁ፤ በሜዳ ላይ የበቀለውን ብሉ።",
    "13": "በዚች በኢዮቤልዩ አመት ሰው ሁሉ ወደ ርስቱ ይመለሳል።",
    "14": "ለባልንጀራህም አንዳች ብትሸጥለት፥ ወይም ከባልንጀራህ እጅ ብትገዛ፥ ሰው ባልንጀራውን አያታልል።",
    "15": "ከኢዮቤልዩ በኋላ እንደ አመታቱ ቁጥር ከባልንጀራህ ትገዛለህ፤ እርሱም እንደ መከሩ አመታት ቁጥር ይሸጥልሃል።",
    "16": "እንደ አመታቱ ብዛት ዋጋውን ታበዛለህ፥ እንደ አመታቱም ማነስ ዋጋውን ታሳንሳለህ እንደ መከሩ ቁጥር ይሸጥልሃል።",
    "17": "እኔም እግዚአብሔር አምላካችሁ ነኝና ሰው ባልንጀራውን አያታልል፥ ነገር ግን አምላክህን ፍራ።",
    "18": "ስርአቴንም አድርጉ፥ ፍርዶቼንም ጠብቁ አድርጉትም በምድሪቱም ውስጥ በፀጥታ ትኖራላችሁ።",
    "19": "ምድሪቱም ፍሬዋን ትሰጣለች፥ እስክትጠግቡም ድረስ ትበላላችሁ፤ በእርስዋም ውስጥ በፀጥታ ትኖራላችሁ።",
    "20": "እናንተም፦ ካልዘራን፥ እህላችንንም ካላከማቸን በሰባተኛው አመት ምን እንበላለን? ብትሉ፥",
    "21": "እኔ በስድስተኛው አመት በረከቴን በላያችሁ አዝዛለሁ፤ ምድሪቱም የሶስት አመት ፍሬ ታፈራለች።",
    "22": "በስምንተኛውም አመት ትዘራላችሁ፥ ከአሮጌውም እህል ትበላላችሁ፤ ፍሬዋ እስኪገባ፥ እስከ ዘጠነኛው አመት ድረስ፥ ከአሮጌው እህል ትበላላችሁ።",
    "23": "ምድርም ለእኔ ናትና፥ እናንተም ከእኔ ጋር እንግዶችና መፃተኞች ናችሁና ምድርን ለዘላለም አትሽጡ።",
    "24": "በርስታችሁም ምድር ሁሉ መቤዠትን ለምድሪቱ አድርጉ።",
    "25": "ወንድምህም ቢደኸይ ከርስቱም ቢሸጥ፥ ለእርሱ የቀረበ ዘመዱ መጥቶ ወንድሙ የሸጠውን ይቤዠዋል።",
    "26": "የሚቤዠውም ሰው ቢያጣ፥ እርሱም እጁ ቢረጥብ፥ ለመቤዠትም የሚበቃ ቢያገኝ፥",
    "27": "የሽያጩን ዘመን ቆጥሮ የቀረውን ወደ ገዛው ሰው ይመልስ፤ እርሱም ወደ ርስቱ ይመለስ።",
    "28": "ለራሱም እዳውን መክፈል ባይችል፥ ሽያጩ በገዛው ሰው እጅ እስከ ኢዮቤልዩ አመት ድረስ ይቀመጥ፤ በኢዮቤልዩም አመት ይውጣ፥ እርሱም ወደ ርስቱ ይመለስ።",
    "29": "ሰውም ቅጥር ባለበት ከተማ መኖሪያ ቤትን ቢሸጥ፥ ከተሸጠ በኋላ አንድ አመት እስኪፈፀም ድረስ ለመቤዠት ይችላል፤ ለአንድ ሙሉ አመት መቤዠት ይችላል።",
    "30": "አንድ አመትም እስኪጨረስ ባይቤዠው፥ ቅጥር ባለበት ከተማ የሚሆን ቤት ለገዛው ለልጅ ልጁ ለዘላለም ይፀናለታል፤ በኢዮቤልዩም ከእርሱ አይወጣም።",
    "31": "ቅጥር በሌለበት መንደር ያሉ ቤቶች ግን እንደ እርሻ ይቆጠራሉ፤ ይቤዣሉ፥ በኢዮቤልዩም ይወጣሉ።",
    "32": "በእነርሱ ከተማ ያለ የሌዋውያን ቤት ግን ሌዋውያን ለዘላለም መቤዠት ይችላሉ።",
    "33": "ማናቸውም ሰው ከሌዋውያን ቢገዛ፥ በእስራኤል ልጆች መካከል የሌዋውያን ከተማ ቤቶች ርስቶቻቸው ናቸውና በርስቱ ከተማ ያለ የተሸጠው ቤት በኢዮቤልዩ ይመለሳል።",
    "34": "በከተማቸውም ዙሪያ ያለችው መሰምርያ የዘላለም ርስታቸው ናትና አትሸጥም።",
    "35": "ወንድምህ ቢደኸይ እጁም በአንተ ዘንድ ቢደክም፥ አፅናው፤ እንደ እንግዳና እንደ መፃተኛም ከአንተ ጋር ይኑር።",
    "36": "ወንድምህ ከአንተ ጋር ይኖር ዘንድ ከእርሱ ምንም ወለድ ወይም ትርፍ አትውሰድ፤ ነገር ግን አምላክህን ፍራ።",
    "37": "ብርህን በወለድ አታበድረው፤ መኖህንም በትርፍ አትስጠው።",
    "38": "የከነአንን ምድር እሰጣችሁ ዘንድ፥ አምላክም እሆናችሁ ዘንድ ከግብፅ ምድር ያወጣኋችሁ እኔ እግዚአብሔር አምላካችሁ ነኝ።",
    "39": "ወንድምህም ቢደኸይ ራሱንም ለአንተ ቢሸጥ፥ እንደ ባርያ አድርገህ አትግዛው።",
    "40": "እንደ ምንደኛና እንደ መፃተኛ ከአንተ ጋር ይሁን፤ እስከ ኢዮቤልዩም አመት ያገልግልህ።",
    "41": "በዚያን ጊዜም እርሱ ከልጆቹ ጋር ከአንተ ይውጣ፥ ወደ ወገኖቹም ወደ አባቱም ርስት ይመለስ።",
    "42": "ከግብፅ ምድር ያወጣኋቸው ባርያዎቼ ናቸውና እንደ ባርያዎች አይሸጡ።",
    "43": "በፅኑ እጅ አትግዛው፥ ነገር ግን አምላክህን ፍራ።",
    "44": "ወንድ ባርያና ሴት ባርያ መግዛት ብትፈልግ ግን በዙሪያችሁ ካሉት ከእነርሱ ከአህዛብ ወንድና ሴት ባርያዎችን ግዙ።",
    "45": "ደግሞም በእናንተ መካከል ከሚቀመጡት መፃተኞች፥ በምድራችሁም ውስጥ ከወለዱአቸው በእናንተ መካከል ከሚቀመጡት ከዘራቸው ውስጥ ባርያዎችን ግዙ፤ ርስትም ይሁኑላችሁ።",
    "46": "ከእናንተም በኋላ ልጆቻችሁ ይወርሱአቸው ዘንድ ተዉአቸው፤ ከእነርሱም ባርያዎችን ለዘላለም ትወስዳላችሁ፤ ነገር ግን የእስራኤልን ልጆች ወንድሞቻችሁን በፅኑ እጅ አትግዙአቸው።",
    "47": "በአንተም ዘንድ የሚኖር መፃተኛ ወይም እንግዳ ሃብታም ቢሆን፥ ወንድምህም በእርሱ አጠገብ ቢደኸይ፥ ራሱንም ለመፃተኛው ወይም ለእንግዳው ወይም ለወገኖቹ ዘር ቢሸጥ፥",
    "48": "ከተሸጠ በኋላ መቤዠት ይችላል፤ ከወንድሞቹ አንዱ ይቤዠው፤",
    "49": "ወይም አጎቱ ወይም የአጎቱ ልጅ ይቤዠው፤ ወይም ከወገኑ ለእርሱ የቀረበ ዘመድ ይቤዠው፤ ወይም እርሱ እጁ ቢረጥብ ራሱን ይቤዠው።",
    "50": "ከገዛውም ሰው ጋር ከገዛበት አመት ጀምሮ እስከ ኢዮቤልዩ አመት ድረስ ይቁጠር፤ የሽያጩም ብር እንደ አመታቱ ቁጥር ይሁን እንደ ምንደኛውም ዘመን ከእርሱ ጋር ይሁን።",
    "51": "ብዙ አመታትም ቢቀሩ እንደ እነርሱ ቁጥር ከሽያጩ ብር የመቤዠቱን ዋጋ ይመልስ።",
    "52": "እስከ ኢዮቤልዩ አመት ድረስ ጥቂቶች አመታት ቢቀሩ ከእርሱ ጋር ይቆጥራል፤ እንደ አመታቱም መጠን የመቤዠቱን ዋጋ ይመልስ።",
    "53": "በየአመቱ እንደ ምንደኛ ከእርሱ ጋር ይኑር፤ በፊትህ በፅኑ እጅ አይግዛው።",
    "54": "በዚህ ዘመን ሁሉ ግን ባይቤዥ በኢዮቤልዩ አመት እርሱ ከልጆቹ ጋር ይውጣ።",
    "55": "የእስራኤል ልጆች ለእኔ ባርያዎች ናቸውና፤ ከግብፅ ምድር ያወጣኋቸው ባርያዎቼ ናቸው፤ እኔ እግዚአብሔር አምላካችሁ ነኝ።"
}