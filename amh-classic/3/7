{
    "1": "የበደል መስዋእት ህግ ይህ ነው ቅዱሰ ቅዱሳን ነው፤",
    "2": "የሚቃጠለውን መስዋእት በሚያርዱበት ስፍራ የበደሉን መስዋእት ያርዱታል፤ ደሙንም በመሰዊያው ላይ በዙሪያው ይረጨዋል።",
    "3": "ስቡንም ሁሉ፥ ላቱንም፥ የሆድ እቃውንም የሚሸፍነውን ስብ ያቀርበዋል።",
    "4": "ሁለቱንም ኩላሊቶች፥ በእነርሱም ላይና በጎድኑ አጠገብ ያለውን ስብ፥ በጉበቱም ላይ ያለውን መረብ ከኩላሊቶቹ ጋር ይወስዳል።",
    "5": "ካህኑም ለእግዚአብሔር የእሳት ቁርባን እንዲሆን በመሰዊያው ላይ ያቃጥለዋል፤ እርሱ የበደል መስዋእት ነው።",
    "6": "ከካህናት ወገን የሆነ ወንድ ሁሉ ይበላዋል፤ በተቀደሰ ስፍራ ይበሉታል፤ ቅዱሰ ቅዱሳን ነው።",
    "7": "የሃጢአት መስዋእት እንደ ሆነ እንዲሁ የበደል መስዋእት ነው፤ ለሁለቱ አንድ ህግ ነው፤ በእርሱ የሚያስተሰርይ ካህን ይወስደዋል።",
    "8": "የማናቸውንም ሰው የሚቃጠል መስዋእት የሚያቀርብ ካህን ያቀረበው የሚቃጠለው መስዋእት ቁርበት ለዚያው ካህን ይሆናል።",
    "9": "በእቶን የተጋገረው የእህል ቁርባን ሁሉ፥ በመቀቀያም ወይም በምጣድ የበሰለው ሁሉ ለሚያቀርበው ካህን ይሆናል።",
    "10": "በዘይትም የተለወሰው ወይም የደረቀው የእህል ቁርባን ሁሉ ለአሮን ልጆች ሁሉ ይሆናል ለሁሉም ይሆናል።",
    "11": "ሰው ለእግዚአብሔር የሚያቀርበው የደህንነት መስዋእት ህግ ይህ ነው።",
    "12": "ለምስጋና ቢያቀርበው፥ ከምስጋናው መስዋእት ጋር በዘይት የተለወሰ የቂጣ እንጎቻ፥ በዘይትም የተቀባ ስስ ቂጣ፥ በዘይትም የተለወሰ መልካም ዱቄት ያቀርባል።",
    "13": "ለምስጋና የሚሆነውን የደህንነት መስዋእት ባቀረበ ጊዜ እርሾ ያለበትን ህብስት ያቀርባል።",
    "14": "ከቁርባኑም ሁሉ ለእግዚአብሔር የማንሳት ቁርባን እንዲሆን ከእነርሱ አንዱን ያነሳል። እርሱም የደህንነትን መስዋእት ደም ለሚረጨው ካህን ይሆናል።",
    "15": "ለምስጋና የሚሆነው የደህንነት መስዋእት ስጋ በሚቀርብበት ቀን ይበሉታል፤ ከእርሱ እስከ ነገ ምንም አያድርም።",
    "16": "የቁርባኑም መስዋእት የስእለት ወይም የፈቃድ ቢሆን፥ መስዋእቱ በሚቀርብበት ቀን ይብሉት፤ ከእርሱም የቀረውን በነጋው ይብሉት፤",
    "17": "ከመስዋእቱም ስጋ እስከ ሶስተኛው ቀን የሚቆየው በእሳት ይቃጠላል።",
    "18": "በሶስተኛው ቀን ከደህንነት መስዋእት ስጋ ቢበላ፥ አይሰምርም ላቀረበው ሰው የተጠላ ይሆንበታል እንጂ ቁርባን ሆኖ አይቆጠርለትም፤ ከእርሱም ቢበላ ሃጢአቱን ይሸከማል።",
    "19": "ርኩስ ነገር የሚነካውን ስጋ አይብሉት፤ በእሳት ይቃጠል። ንፁህ የሆነ ሰው ሁሉ ግን ከስጋው ይብላ።",
    "20": "ሰውም የረከሰ ቢሆን፥ ለእግዚአብሔርም ከሆነው ከደህንነት መስዋእት ስጋ ቢበላ፥ ያ ሰው ከህዝቡ ተለይቶ ይጥፋ።",
    "21": "ማናቸውንም ርኩስ ነገር ቢነካ፥ የሰውን ወይም የረከሰን እንስሳ ወይም ሌላውን የተጠላ ርኩስን ቢነካ፥ ለእግዚአብሔርም ከሆነው ከደህንነት መስዋእት ስጋ ቢበላ፥ ያ ሰው ከህዝቡ ተለይቶ ይጥፋ።",
    "22": "እግዚአብሔርም ሙሴን እንዲህ ብሎ ተናገረው፦",
    "23": "የእስራኤልን ልጆች እንዲህ ብለህ ተናገራቸው፦ የበሬ ወይም የበግ ወይም የፍየል ስብ ከቶ አትብሉ።",
    "24": "የሞተውን ስብ፥ አውሬ የሰበረውንም ስብ ለሌላ ተግባር አድርጉት፤ ነገር ግን ከእርሱ ምንም አትብሉ፤",
    "25": "ለእግዚአብሔር በእሳት ከሚቀርበው ከእንስሳ ስብ የሚበላ ሁሉ፥ ያ የበላ ሰው ከህዝቡ መካከል ተለይቶ ይጠፋልና።",
    "26": "በማደሪያዎቻችሁም ሁሉ የወፍ ወይም የእንስሳ ደም ቢሆን አትብሉ።",
    "27": "ደም የሚበላ ሰው ሁሉ ያ ሰው ከህዝቡ መካከል ተለይቶ ይጥፋ።",
    "28": "እግዚአብሔርም ሙሴን እንዲህ ብሎ ተናገረው፦",
    "29": "የእስራኤልን ልጆች እንዲህ ብለህ ተናገራቸው፦ ለእግዚአብሔር የደህንነት መስዋእት የሚያቀርብ ሰው ቁርባኑን ለእግዚአብሔር ከደህንነቱ መስዋእት ያመጣል።",
    "30": "የእርሱ እጆች ለእግዚአብሔር የእሳቱን ቁርባን ያመጣሉ፤ ፍርምባው በእግዚአብሔር ፊት ለመወዝወዝ ቁርባን ይወዘውዝ ዘንድ ስቡንና ፍርምባውን ያመጣል።",
    "31": "ካህኑም ስቡን በመሰዊያው ላይ ያቃጥላል፤ ፍርምባውም ለአሮንና ለልጆቹ ይሁን።",
    "32": "ከደህንነት መስዋእታችሁ ቀኝ ወርቹን ለማንሳት ቁርባን እንዲሆን ለካህኑ ትሰጡታላችሁ።",
    "33": "ከአሮንም ልጆች የደህንነትን መስዋእት ደሙንና ስቡን ለሚያቀርብ ለእርሱ ቀኝ ወርቹ እድል ፈንታው ይሆናል።",
    "34": "የሚወዘወዘውን ፍርምባና የሚነሳውን ወርች ከእስራኤል ልጆች ከደህንነት መስዋእታቸው ወስጄአለሁ፥ ለካህኑ ለአሮንና ለልጆቹም ለዘላለም እድል ፈንታ እንዲሆን ከእስራኤል ልጆች ዘንድ ሰጥቼአቸዋለሁ።",
    "35": "እግዚአብሔርን በክህነት ያገለግሉት ዘንድ ባቀረባቸው ቀን ለእግዚአብሔር ከሆነ ከእሳት ቁርባን የአሮንና የልጆቹ እድል ፈንታ ይህ ነው።",
    "36": "ለልጅ ልጃቸው ለዘላለም እድል ፈንታቸው እንዲሆን በቀባቸው ቀን የእስራኤል ልጆች ይሰጡአቸው ዘንድ እግዚአብሔር ያዘዘው ይህ ነው።",
    "37": "የሚቃጠል መስዋእትና የእህል ቁርባን፥ የሃጢአትና የበደል መስዋእት፥ የቅድስናና የደህንነት መስዋእት ህግ ይህ ነው።",
    "38": "እግዚአብሔር በሲና ምድረ በዳ ቁርባናቸውን ለእግዚአብሔር ያቀርቡ ዘንድ ለእስራኤል ልጆች ባዘዘ ጊዜ በሲና ተራራ ለሙሴ ያዘዘው ይህ ነው።"
}