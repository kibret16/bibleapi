{
    "1": "የአሮንም ልጆች ናዳብና አብዩድ በየራሳቸው ጥናውን ወስደው እሳት አደረጉበት፥ በላዩም እጣን አኖሩበት፥ በእግዚአብሔርም ፊት እርሱ ያላዘዛቸውን ሌላ እሳት አቀረቡ።",
    "2": "እሳትም ከእግዚአብሔር ፊት ወጥቶ በላቸው፥ በእግዚአብሔርም ፊት ሞቱ።",
    "3": "ሙሴም አሮንን፦ እግዚአብሔር፦ ወደ እኔ በሚቀርቡ እቀድሳለሁ፥ በህዝቡም ሁሉ ፊት እከብራለሁ ብሎ የተናገረው ይህ ነው አለው፤ አሮንም ዝም አለ፡፡",
    "4": "ሙሴም የአሮንን አጎት የኡዝኤልን ልጆች ሚሳኤልንና ኤልፃፋንን ጠርቶ፦ ቅረቡ፥ ወንድሞቻችሁንም ከመቅደሱ ፊት አንስታችሁ ከሰፈር ወደ ውጭ ውሰዱአቸው አላቸው።",
    "5": "እነርሱም ቀርበው አነሱአቸው፥ ሙሴም እንዳለ በቀሚሳቸው ከሰፈር ወደ ውጭ ወሰዱአቸው።",
    "6": "ሙሴም አሮንን፥ ልጆቹንም አልአዛርንና ኢታምርን፦ እንዳትሞቱ በማህበሩም ሁሉ ላይ ቁጣ እንዳይወርድ ራሳችሁን አትንጩ፥ ልብሳችሁንም አትቅደዱ፤ እግዚአብሔር ስላቃጠለው ማቃጠል ግን ወንድሞቻችሁ የእስራኤል ቤት ሁሉ ያልቅሱ።",
    "7": "የእግዚአብሔር የቅብአት ዘይት በላያችሁ ነውና እንዳትሞቱ ከመገናኛው ድንኳን ደጃፍ አትወጡም አላቸው። እንደ ሙሴ ቃልም አደረጉ።",
    "8": "እግዚአብሔርም አሮንን እንዲህ ብሎ ተናገረው፦",
    "9": "እንዳትሞቱ ወደ መገናኛው ድንኳን ስትገቡ አንተና ልጆችህ የወይን ጠጅና የሚያሰክርን ነገር ሁሉ አትጠጡ፤ ይህም ለልጅ ልጃችሁ የዘላለም ስርአት ይሆናል፤",
    "10": "በተቀደሰውና ባልተቀደሰው፥ በርኩሱና በንፁሁም መካከል ትለያላችሁ፤",
    "11": "እግዚአብሔርም በሙሴ ቃል የነገራቸውን ስርአት ሁሉ ለእስራኤል ልጆች ታስተምራላችሁ።",
    "12": "ሙሴም አሮንን፥ የተረፉለትንም ልጆቹን አልአዛርንና ኢታምርን አላቸው፦ ቅዱሰ ቅዱሳን ነውና ለእግዚአብሔር ከሆነው ከእሳት ቁርባን የቀረውን የእህሉን ቁርባን ውሰዱ፥ ቂጣም አድርጋችሁ በመሰዊያው አጠገብ ብሉት",
    "13": "እግዚአብሔርም እንዲህ አዝዞኛልና፥ ለእግዚአብሔር ከሆነው ከእሳት ቁርባን ለአንተም ለልጆችህም የተሰጠ ስርአት ነውና በቅዱስ ስፍራ ትበሉታላችሁ።",
    "14": "እነዚህም ከእስራኤል ልጆች ከደህንነት መስዋእቶች ለአንተና ለልጆችህ ስርአት እንዲሆኑ ስለ ተሰጡ፥ የሚወዘወዘውን ፍርምባ፥ የሚነሳውንም ወርች አንተ፥ ከአንተ ጋርም ልጆችህ፥ ሴቶች ልጆችህም በንፁህ ስፍራ ትበላላችሁ።",
    "15": "የሚነሳውን ወርች የሚወዘወዘውንም ፍርምባ በእግዚአብሔር ፊት ለመወዝወዝ ቁርባን እንዲወዘውዙ የእሳት ቁርባን ከሆነው ስብ ጋር ያመጣሉ፤ እግዚአብሔር እንዳዘዘ ለአንተ ከአንተ ጋርም ለልጆችህ የዘላለም ስርአት ይሆናል።",
    "16": "ሙሴም የሃጢያቱን መስዋእት ፍየል እጅግ ፈለገው፥ እነሆም ተቃጥሎ ነበር፤ ሙሴም የቀሩትን የአሮንን ልጆች አልአዛርንና ኢታምርን ተቆጥቶ፦",
    "17": "ቅዱሰ ቅዱሳን ነውና፥ የህዝቡንም ሃጢአት እንድትሸከሙ፥ በእግዚአብሔርም ፊት እንድታስተሰርዩላቸው ለእናንተ ሰጥቶታልና ስለ ምን የሃጢአትን መስዋእት በቅዱሱ ስፍራ አልበላችሁም?",
    "18": "እነሆ ደሙን ወደ መቅደሱ ውስጥ አላገባችሁትም፤ እኔ እንዳዘዝሁ በቅዱሱ ስፍራ ውስጥ ትበሉት ዘንድ ይገባችሁ ነበር አላቸው።",
    "19": "አሮንም ሙሴን፦ እነሆ ዛሬ የሃጢያታቸውን መስዋእት፥ የሚቃጠለውንም መስዋእታቸውን በእግዚአብሔር ፊት አቀረቡ፤ ይህም ሁሉ ደረሰብኝ፤ ዛሬስ የሃጢአት መስዋእት በበላሁ ኖሮ በእግዚአብሔር ፊት መልካም ኖሮአልን? አለው።",
    "20": "ሙሴም ሰማ በፊቱም መልካም ሆነ።"
}