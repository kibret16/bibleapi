{
    "1": "እግዚአብሔርም ሙሴን እንዲህ ሲል ተናገረው፦",
    "2": "ማናቸውም ሰው ሃጢአትን ቢሰራ፥ እግዚአብሔርንም ቢበድል፥ ያኖረበትን አደራ ወይም ብድር ወስዶ ባልንጀራውን ቢክድ፥ ወይም ቢቀማ፥ ወይም በባልንጀራው ላይ ግፍ ቢያደርግ፥",
    "3": "ወይም የጠፋውን ነገር ቢያገኝ፥ ያንንም ሸሽጎ በሃሰት ቢምል፥ ሰው ከሚያደርጋቸው ከእነዚህ ነገሮች ሁሉ በአንዲቱ ቢበድል፥",
    "4": "እርሱ ሃጢአትን ሰርቶ በደለኛ ቢሆን፥ በቅሚያ የወሰደውን ወይም በግፍ የተቀበለውን ወይም የተሰጠውን አደራ ወይም ጠፍቶ ያገኘውን፥",
    "5": "ወይም በሃሰት የማለበትን ነገር ይመልስ፤ በሙሉ ይመልስ፥ ከዚያም በላይ አምስተኛውን ክፍል ጨምሮ የበደሉን መስዋእት በሚያቀርብበት ቀን ለባለ ገንዘቡ ይስጠው።",
    "6": "ስለ በደል መስዋእትም ለእግዚአብሔር ከመንጋው ነውር የሌለበትን አውራ በግ እንደ ግምጋሜህ መጠን ስለ በደል መስዋእት ወደ ካህኑ ያምጣ።",
    "7": "ካህኑም በእግዚአብሔር ፊት ያስተሰርይለታል፥ ስለዚያም ስላደረገው በደል ሁሉ ይቅር ይባላል።",
    "8": "እግዚአብሔርም ሙሴን እንዲህ ሲል ተናገረው፦",
    "9": "አሮንንና ልጆቹን እንዲህ ብለህ እዘዛቸው፦ የሚቃጠለው የመስዋእቱ ህግ ይህ ነው፤ የሚቃጠለው መስዋእት በመሰዊያው ላይ ባለው እንጨት ላይ ሌሊቱን ሁሉ እስኪፀባ ድረስ ይሆናል፤ እሳቱም በመሰዊያው ላይ ዘወትር ይነድዳል።",
    "10": "ካህኑም የበፍታ ቀሚስና የበፍታ ሱሪ በስጋው ላይ ይለብሳል፤ በመሰዊያውም ላይ የሚቃጠለውን መስዋእት እሳቱ ከበላው በኋላ አመዱን አንስቶ በመሰዊያው አጠገብ ያፈስሰዋል።",
    "11": "ልብሱንም ያወልቃል፥ ሌላም ልብስ ይለብሳል፤ አመዱንም ተሸክሞ ከሰፈሩ ንፁህ ስፍራ ወደ ሆነ ወደ ውጭ ያወጣዋል።",
    "12": "እሳቱም በመሰዊያው ላይ ዘወትር ይነድዳል፥ አይጠፋም፤ ካህኑም ማለዳ ማለዳ እንጨት ያቃጥልበታል፤ የሚቃጠለውንም መስዋእት በዚያ ላይ ይረበርባል፤ በዚያም የደህንነትን መስዋእት ስብ ያቃጥላል።",
    "13": "ዘወትር በመሰዊያው ላይ እሳት ይነድዳል፤ አይጠፋም።",
    "14": "የእህሉም ቁርባን ህግ ይህ ነው፤ የአሮን ልጆች በእግዚአብሔር ፊት በመሰዊያው ፊት ያቀርቡታል።",
    "15": "ካህኑም ከእህሉ ቁርባን መልካሙን ዱቄት ከዘይት ጋር እፍኝ ሙሉ፥ ደግሞም በእህሉ ቁርባን ላይ ያለውን እጣን ሁሉ ያነሳል፥ ለእግዚአብሔርም ጣፋጭ ሽታ እንዲሆን ለመታሰቢያ በመሰዊያው ላይ ያቃጥለዋል።",
    "16": "ከእርሱም የተረፈውን አሮንና ልጆቹ ይበሉታል፤ ቂጣ ሆኖ በተቀደሰ ስፍራ ይበላል፤ በመገናኛው ድንኳን ዙሪያ ባለው አደባባይ ይበሉታል።",
    "17": "በእርሾ ቦክቶ አይጋገርም። እርሱን ከእሳቱ ቁርባኔ ለእነርሱ እድል ፈንታ እንዲሆን ሰጠሁ፤ እርሱም እንደ ሃጢአትና እንደ በደል መስዋእት ቅዱሰ ቅዱሳን ነው።",
    "18": "ለእግዚአብሔር ከቀረበ ከእሳት ቁርባን ለዘላለም ለልጅ ልጃችሁ እድል ፈንታቸው እንዲሆን ከአሮን ልጆች ወንዶቹ ሁሉ ይበሉታል። የሚነካቸው ሁሉ ቅዱስ ይሆናል።",
    "19": "እግዚአብሔርም ሙሴን እንዲህ ሲል ተናገረው፦",
    "20": "በተቀቡበት ቀን የኢፍ መስፈሪያ አስረኛ ክፍል መልካሙን ዱቄት እኩሌታውን በጥዋት፥ እኩሌታውንም በማታ ለዘወትር የእህል ቁርባን አድርገው ለእግዚአብሔር የሚያቀርቡት የአሮንና የልጆቹ ቁርባን ይህ ነው።",
    "21": "ከዘይት ጋር በምጣድ ላይ ይደረጋል፤ ሲለወስ ታገባዋለህ፤ ለእግዚአብሔር ጣፋጭ ሽታ እንዲሆን የእህሉን ቁርባን ቆራርሰህ ታቀርበዋለህ።",
    "22": "ከልጆቹም በአባቱ ፋንታ የተቀባው ካህን ያቀርበዋል። ለዘላለም ስርአት እንዲሆን ፈፅሞ ለእግዚአብሔር ይቃጠላል።",
    "23": "ካህኑም የሚያቀርበው የእህል ቁርባን ሁሉ ፈፅሞ ይቃጠላል፤ ከእርሱም አንዳች አይበላም።",
    "24": "እግዚአብሔርም ሙሴን እንዲህ ሲል ተናገረው፦",
    "25": "አሮንንና ልጆቹን እንዲህ ብለህ ተናገራቸው፦ የሃጢአት መስዋእት ህግ ይህ ነው፤ የሚቃጠል መስዋእት በሚታረድበት ስፍራ የሃጢአቱ መስዋእት በእግዚአብሔር ፊት ይታረዳል፤ እርሱ ቅዱሰ ቅዱሳን ነው።",
    "26": "ለሃጢአት የሚሰዋው ካህን ይበላዋል፤ በመገናኛው ድንኳን ዙሪያ ባለው አደባባይ በተቀደሰ ስፍራ ይበላል።",
    "27": "ስጋውን የሚነካ ሁሉ ቅዱስ ይሆናል፤ ማናቸው ልብስ ደም ቢረጭበት የተረጨበትን በተቀደሰ ስፍራ ታጥበዋለህ።",
    "28": "የሚቀቀልበትም ሸክላ ይሰበራል፤ በናስም እቃ ቢቀቀል ይፈገፈጋል፥ በውሃም ይለቀለቃል።",
    "29": "ከካህናት ወገን የሆነ ወንድ ሁሉ ከእርሱ ይበላል፤ እርሱ ቅዱሰ ቅዱሳን ነው።",
    "30": "ነገር ግን በመቅደሱ ውስጥ ለማስተስረያ ይሆን ዘንድ ከደሙ ወደ መገናኛው ድንኳን የሚገባው የሃጢአት መስዋእት ሁሉ አይበላም፤ በእሳት ይቃጠላል።"
}