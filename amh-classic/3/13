{
    "1": "እግዚአብሔርም ሙሴንና አሮንን እንዲህ ብሎ ተናገራቸው፦",
    "2": "ማናቸውም ሰው በስጋው ቁርበት ላይ እባጭ ወይም ብጉር ወይም ቋቁቻ ቢታይ፥ በስጋው ቁርበት እንደ ለምፅ ደዌ ቢመስል፥ ወደ ካህኑ ወደ አሮን ወይም ከካህናቱ ልጆቹ ወደ አንዱ ያምጡት።",
    "3": "ካህኑም በስጋው ቁርበት ያለውን ደዌ ያያል፤ ጠጉሩም ተለውጦ ቢነጣ ደዌውም ወደ ስጋው ቁርበት ቢጠልቅ፥ እርሱ የለምፅ ደዌ ነው፤ ካህኑም አይቶ፦ ርኩስ ነው ይበለው።",
    "4": "ቋቁቻውም በስጋው ቁርበት ላይ ቢነጣ፥ ከቁርበቱም የጠለቀ ባይመስል፥ ጠጉሩም ባይነጣ፥ ካህኑ የታመመውን ሰው ሰባት ቀን ይዘጋበታል።",
    "5": "በሰባተኛውም ቀን ካህኑ ያየዋል፤ እነሆም፥ ደዌው በአይኑ ፊት እንደ ነበረ ቢሆን፥ በቁርበቱም ላይ ባይሰፋ፥ ካህኑ ሰባት ቀን ደግሞ ይዘጋበታል።",
    "6": "ደግሞ በሰባተኛው ቀን ካህኑ ያየዋል፤ እነሆም፥ ደዌው ቢከስም፥ ደዌውም በቁርበቱ ላይ ባይሰፋ፥ ካህኑ፦ ንፁህ ነው ይለዋል፤ እከክ ነው ልብሱንም አጥቦ ንፁህ ይሆናል።",
    "7": "ስለ መንፃቱ በካህኑ ዘንድ ከታየ በኋላ እከኩ በቁርበቱ ላይ ቢሰፋ፥ እንደ ገና ሊታይ ወደ ካህኑ ይቀርባል።",
    "8": "ካህኑም ያያል እነሆም፥ እከኩ በቁርበቱ ላይ ቢሰፋ፥ ካህኑ፦ ርኩስ ነው ይለዋል፤ ለምፅ ነው።",
    "9": "የለምፅ ደዌ በሰው ውስጥ ቢሆን እርሱን ወደ ካህኑ ያመጡለታል።",
    "10": "ካህኑም ያያል፤ እነሆም፥ በቁርበቱ ላይ ነጭ እባጭ ቢሆን፥ ጠጉሩም ተለውጦ ቢነጣ፥ ስጋውም በእባጩ ውስጥ ቢያዥ፥",
    "11": "እርሱ በስጋው ቁርበት ላይ አሮጌ ለምፅ ነው፥ ካህኑም፦ ርኩስ ነው ይለዋል፤ እርሱ ርኩስ ነውና አይዘጋበትም።",
    "12": "ለምፁም በቁርበቱ ላይ ሰፍቶ ቢወጣ፥ ለምፁም የታመመውን ሰው ቁርበቱን ሁሉ ከራሱ እስከ እግሮቹ ድረስ እንደ ከደነው ለካህኑ ቢመስለው፥ ካህኑ ያያል፤",
    "13": "እነሆም፥ ለምፁ ስጋውን ሁሉ ቢከድን የታመመውን ሰው፦ ንፁህ ነው ይለዋል፤ ስጋው ሁሉ ፈፅሞ ተለውጦ ነጭ ሆኖአል፤ ንፁህ ነው።",
    "14": "የሚያዠው ስጋ ግን ሲታይበት ርኩስ ይሆናል።",
    "15": "ካህኑም የሚያዠውን ስጋ አይቶ፦ ርኩስ ነው ይለዋል፤ የሚያዠው ስጋ ለምፅ ነውና ርኩስ ነው።",
    "16": "የሚያዠውም ስጋ ተለውጦ ቢነጣ እንደ ገና ወደ ካህኑ ይመጣል።",
    "17": "ካህኑም ያየዋል፤ እነሆም፥ ደዌው ቢነጣ ካህኑ የታመመውን፦ ንፁህ ነው ይለዋል፤ ንፁህ ነው።",
    "18": "በስጋውም ቁርበት ላይ ቁስል ቢሆንና ቢሽር፥",
    "19": "በቁስሉም ስፍራ ነጭ እባጭ ወይም ቀላ ያለ ቋቁቻ ቢወጣ፥ በካህኑ ዘንድ ይታያል።",
    "20": "ካህኑም ያያል፤ እነሆም፥ ወደ ቁርበቱ ውስጥ ጠልቆ ቢታይ፥ ጠጉሩም ተለውጦ ቢነጣ፥ ካህኑ፦ ርኩስ ነው ይለዋል፤ የለምፅ ደዌ ነው፤ ከቁስሉ ውስጥ ወጥቶአል።",
    "21": "ካህኑም ቢያየው፥ ነጭም ጠጉር ባይኖርበት፥ ወደ ቁርበቱም ውስጥ ባይጠልቅ ነገር ግን ቢከስም፥ ካህኑ ሰባት ቀን ይዘጋበታል።",
    "22": "በቁርበቱም ላይ ቢሰፋ፥ ካህኑ፦ ርኩስ ነው ይለዋል፤ ደዌ ነው።",
    "23": "ቋቁቻው ግን በስፍራው ቢቆም ባይሰፋም፥ የቁስል ጠባሳ ነው፤ ካህኑም፦ ንፁህ ነው ይለዋል።",
    "24": "በስጋውም ቁርበት የእሳት ትኩሳት ቢኖርበት፥ በተቃጠለውም ስፍራ ነጭ ወይም ቀላ ያለ ቋቁቻ ቢታይ፥",
    "25": "ካህኑ ያየዋል፤ እነሆም፥ በቋቁቻው ጠጉሩ ተለውጦ ቢነጣ፥ ወደ ቁርበቱም ውስጥ ቢጠልቅ፥ ለምፅ ነው፤ ከተቃጠለውም ስፍራ ወጥቶአል፤ ካህኑም፦ ርኩስ ነው ይለዋል፤ የለምፅ ደዌ ነው።",
    "26": "ካህኑም ቢያየው፥ በቋቁቻውም ነጭ ጠጉር ባይኖር፥ ወደ ቁርበቱም ባይጠልቅ ነገር ግን ቢከስም፥ ካህኑ ሰባት ቀን ይዘጋበታል።",
    "27": "ካህኑም በሰባተኛው ቀን ያየዋል፤ በቁርበቱም ላይ ቢሰፋ ካህኑ፦ ርኩስ ነው ይለዋል፤ የለምፅ ደዌ ነው።",
    "28": "ቋቁቻውም በስፍራው ላይ ቢቆም፥ በቁርበቱም ላይ ባይሰፋ ነገር ግን ቢከስም፥ የትኩሳት እባጭ ነው፤ የትኩሳትም ጠባሳ ነውና ካህኑ፦ ንፁህ ነው ይለዋል።",
    "29": "ማናቸውም ወንድ ወይም ሴት በራሱ ወይም በአገጩ ደዌ ቢኖርበት፥",
    "30": "ካህኑ ደዌውን ያያል፤ እነሆም፥ ወደ ቁርበቱ ቢጠልቅ፥ በውስጡም ቀጭን ብጫ ጠጉር ቢኖርበት፥ ካህኑ፦ ርኩስ ነው ይለዋል፤ ቆረቆር ነው፤ የራስ ወይም የአገጭ ለምፅ ነው።",
    "31": "ካህኑም የቆረቆሩን ደዌ ቢያይ፥ ወደ ቁርበቱም ባይጠልቅ፥ ጥቁርም ጠጉር ባይኖርበት፥ ካህኑ የቆረቆር ደዌ ያለበትን ሰው ሰባት ቀን ይዘጋበታል።",
    "32": "ካህኑም በሰባተኛው ቀን ደዌውን ያያል፤ እነሆም፥ ቆረቆሩ ባይሰፋ፥ በውስጡም ብጫ ጠጉር ባይኖር፥ የቆረቆሩም መልክ ወደ ቁርበቱ ባይጠልቅ፥ ይላጫል፥",
    "33": "ቆረቆሩ ግን አይላጭም፤ ካህኑም ቆረቆር ያለበትን ሰው ሰባት ቀን ደግሞ ይዘጋበታል።",
    "34": "ካህኑም በሰባተኛው ቀን ቆረቆሩን ያያል፤ እነሆም፥ ቆረቆሩ በቁርበቱ ላይ ባይሰፋ፥ መልኩም ወደ ቁርበቱ ባይጠልቅ፥ ካህኑ፦ ንፁህ ነው ይለዋል፤ ልብሱን አጥቦ ንፁህ ይሆናል።",
    "35": "ከነፃ በኋላ ግን ቆረቆሩ በቁርበቱ ላይ ቢሰፋ፥ ካህኑ ያየዋል፤",
    "36": "እነሆም፥ ቆረቆሩ በቁርበቱ ላይ ቢሰፋ ካህኑ ብጫውን ጠጉር አይፈልግም፤ ርኩስ ነው።",
    "37": "ቆረቆሩ ግን በአይኑ ፊት እንደ ነበረ ቢሆን፥ ጥቁርም ጠጉር ቢበቅልበት፥ ቆረቆሩ ሽሮአል፤ እርሱም ንፁህ ነው፤ ካህኑም፦ ንፁህ ነው ይለዋል።",
    "38": "ማናቸውም ወንድ ወይም ሴት በስጋው ቁርበት ላይ ነጭ ቋቁቻ ቢኖርበት፥",
    "39": "ካህኑ ያያል፤ እነሆም፥ በስጋቸው ቁርበት ላይ ያለው ቋቁቻ ፈገግ ቢል አጓጎት ነው፤ ከቁርበቱ ውስጥ ወጥቶአል ንፁህ ነው።",
    "40": "የሰውም ጠጉር ከራሱ ቢመለጥ እርሱ ቡሃ ነው፤ ነገር ግን ንፁህ ነው።",
    "41": "ጠጉሩም ከግምባሩ ቢመለጥ እርሱ ራሰ በራ ነው፤ ነገር ግን ንፁህ ነው።",
    "42": "በቡሃነቱ ወይም በራሰ በራነቱ ነጭ ወይም ቀላ ያለ ደዌ ቢኖርበት፥ እርሱ ከቡሃነቱ ወይም ከራሰ በራነቱ የወጣ ለምፅ ነው።",
    "43": "ካህኑም ያየዋል፤ እነሆም፥ የደዌው እብጠት፥ በስጋው ቁርበት ላይ የሆነ ለምፅ መስሎ፥ በቡሃነቱ ወይም በራሰ በራነቱ ነጭ ወይም ቀላ ያለ ቢሆን፥",
    "44": "ለምፃም ሰው ነው፤ ርኩስ ነው፤ ካህኑ፦ በእርግጥ ርኩስ ነው ይለዋል፤ ደዌው በራሱ ነው።",
    "45": "የለምፅ ደዌ ያለበት ሰው ልብሱ የተቀደደ ይሁን፥ ራሱም የተገለጠ ይሁን፥ ከንፈሩንም ይሸፍን፤ ርኩስ ርኩስ ነኝ ይበል።",
    "46": "ደዌው ባለበት ዘመን ሁሉ ርኩስ ይሆናል፤ እርሱ ርኩስ ነው፤ ብቻውን ይቀመጣል፤ መኖሪያውም ከሰፈር በውጭ ይሆናል።",
    "47": "የለምፅም ደዌ በልብስ ላይ ቢሆን፥ ልብሱም የበግ ጠጉር ወይም በፍታ ቢሆን፥",
    "48": "በድሩ ወይም በማጉ ላይ ቢሆን፥ በፍታ ወይም የበግ ጠጉር ቢሆን፥ አጎዛ ወይም ከአጎዛ የሚደረግ ነገር ቢሆን፥",
    "49": "ደዌው በልብሱ ወይም በአጎዛው ወይም በድሩ ወይም በማጉ ወይም ከአጎዛው በሚደረገው ነገር አረንጓዴ ወይም ቀይ ቢሆን፥ የለምፅ ደዌ ነው፤ ለካህኑ ይታያል።",
    "50": "ካህኑም ደዌውን አይቶ ደዌው ያለበትን ነገር ሰባት ቀን ይዘጋበታል።",
    "51": "በሰባተኛውም ቀን ደዌውን ያያል፤ ደዌውም በልብስ ላይ ወይም በድሩ ወይም በማጉ ወይም በአጎዛው ወይም ከአጎዛው በሚደረግ ነገር ቢሰፋ፥ ደዌው እየፋገ የሚሄድ ለምፅ ነው ርኩስ ነው።",
    "52": "ልብሱን ያቃጥል፤ ድሩ ወይም ማጉ የበግ ጠጉር ወይም በፍታ ቢሆን ወይም ከአጎዛው የተደረገ ቢሆን፥ ደዌ ያለበት ሁሉ፥ እየፋገ የሚሄድ ለምፅ ነውና በእሳት ይቃጠል።",
    "53": "ካህኑ ቢያይ፥ እነሆም፥ ደዌው በድሩ ወይም በማጉ ወይም ከአጎዛ በተደረገ ነገር ቢሆን በልብሱ ላይ ባይሰፋ፥",
    "54": "ካህኑ ደዌ ያለበቱ ነገር እንዲታጠብ ይዘዝ፤ ሌላም ሰባት ቀን ይዘጋበታል።",
    "55": "ደዌውም ከታጠበ በኋላ ካህኑ ያያል፤ እነሆም፥ ደዌው መልኩን ባይለውጥ ባይሰፋም፥ ርኩስ ነው፤ በእሳት አቃጥለው፤ ምልክቱ በውስጥ ወይም በውጭ ቢሆን እየፋገ የሚሄድ ደዌ ነው።",
    "56": "ካህኑም ቢያይ፥ እነሆም፥ ደዌው ከታጠበ በኋላ ቢከስም፥ ከልብሱ ወይም ከአጎዛው ወይም ከድሩ ወይም ከማጉ ይቅደደው።",
    "57": "በልብሱም ወይም በድሩ ወይም በማጉ ወይም ከአጎዛው በተደረገ ነገር ላይ ደግሞ ቢታይ፥ የወጣ ለምፅ ነው፤ ደዌው ያለበትን ነገር አቃጥለው።",
    "58": "አንተም ካጠብኸው ልብስ ወይም ከድሩ ወይም ከማጉ ወይም ከአጎዛው ከተደረገው ነገር ላይ ደዌው ቢጠፋ፥ ሁለተኛ ጊዜ ይታጠባል፥ ንፁህም ይሆናል።",
    "59": "በበግ ጠጉር ልብስ ወይም በበፍታ ወይም በድሩ ወይም በማጉ ወይም ከአጎዛ በተደረገ ነገር ላይ ቢሆን፥ ንፁህ ወይም ርኩስ ያሰኝ ዘንድ የለምፅ ደዌ ህግ ይህ ነው።"
}