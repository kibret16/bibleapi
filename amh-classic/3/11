{
    "1": "እግዚአብሔርም ሙሴንና አሮንን እንዲህ ብሎ ተናገራቸው፦",
    "2": "ለእስራኤል ልጆች እንዲህ በሉአቸው፦ ከምድር እንስሶች ሁሉ የምትበሉአቸው እነዚህ ናቸው።",
    "3": "የተሰነጠቀ ሰኮና ያለውንና የሚያመሰኳውን እንስሳ ሁሉ ብሉ።",
    "4": "ነገር ግን ከሚያመሰኩት፥ ሰኮናቸው ስንጥቅ ከሆነው ከእነዚህ አትበሉም፤ ግመል ያመሰኳል፥ ነገር ግን ሰኮናው ስላልተሰነጠቀ በእናንተ ዘንድ ርኩስ ነው።",
    "5": "ሽኮኮ ያመሰኳል፥ ነገር ግን ሰኮናው ስላልተሰነጠቀ በእናንተ ዘንድ ርኩስ ነው።",
    "6": "ጥንቸልም ያመሰኳል፥ ነገር ግን ሰኮናው ስላልተሰነጠቀ በእናንተ ዘንድ ርኩስ ነው።",
    "7": "እርያም ሰኮናው ተሰንጥቋል፥ ነገር ግን ስለማያመሰኳ በእናንተ ዘንድ ርኩስ ነው።",
    "8": "የእነዚህን ስጋ አትበሉም፥ በድናቸውንም አትነኩም፤ በእናንተ ዘንድ ርኩሶች ናቸው።",
    "9": "በውሃ ውስጥ ከሚኖሩት ሁሉ እነዚህን ትበላላችሁ፤ በውሆች በባህሮችም በወንዞችም ውስጥ ከሚኖሩት ሁሉ ክንፍና ቅርፊት ያላቸውን ትበላላችሁ።",
    "10": "በውሆቹ ውስጥ ከሚንቀሳቀሱ፥ በውሆች ውስጥ የህይወት ነፍስ ካላቸው ሁሉ፥ በባህሮችና በወንዞች ውስጥ ክንፍና ቅርፊት የሌላቸው ሁሉ በእናንተ ዘንድ የተፀየፉ ናቸው።",
    "11": "በእናንተም ዘንድ የተፀየፉ ይሆናሉ፤ ስጋቸውንም አትበሉም፥ በድናቸውንም ትፀየፋላችሁ።",
    "12": "ክንፍና ቅርፊትም የሌላቸው በውሃ ውስጥ የሚኖሩት ሁሉ በእናንተ ዘንድ የተፀየፉ ናቸው።",
    "13": "ከወፎችም ወገን የምትፀየፉአቸው እነዚህ ናቸው አይበሉም የተፀየፉ ናቸው፤",
    "14": "ንስር፥ ገዲ፥ አሳ አውጭ፥ ጭላት፥ ጭልፊት በየወገኑ፥",
    "15": "ቁራ ሁሉ በየወገኑ፥",
    "16": "ሰጎን፥ ጠላቋ፥ ዝዪ፥ በቋል በየወገኑ፥",
    "17-18": "ጉጉት፥ እርኩም፥ ጋጋኖ፥ የውህ ዶሮ፥",
    "19": "ይብራ፥ ጥምብ አንሳ አሞራ፥ ሽመላ፥ ሳቢሳ በየወገኑ፥ ጅንጁላቴ ወፍ፥ የሌሊት ወፍ።",
    "20": "የሚበርርም፥ በአራት እግሮችም የሚሄድ ተንቀሳቃሽ ሁሉ በእናንተ ዘንድ የተፀየፈ ነው።",
    "21": "ነገር ግን ከሚበርሩት፥ አራትም እግሮች ካሉአቸው፥ ከእግሮቻቸውም በላይ በምድር ላይ የሚዘልሉባቸው ጭኖች ካሉአቸው ተንቀሳቃሾች እነዚህን ትበላላችሁ።",
    "22": "ከእነርሱም እነዚህን ትበላላችሁ፤ አራቱን አይነት አንበጣዎች በየወገናቸው።",
    "23": "ነገር ግን የሚበርር፥ አራትም እግሮች ያሉት ተንቀሳቃሽ ሁሉ በእናንተ ዘንድ የተፀየፈ ነው።",
    "24": "በእነዚህም ርኩስ ትሆናላችሁ፤ የእነርሱንም በድን የሚነካ ሁሉ እስከ ማታ ርኩስ ነው።",
    "25": "ከእነርሱም በድን የሚያነሳ ሁሉ ልብሱን ይጠብ፥ እስከ ማታም ርኩስ ነው።",
    "26": "ሰኮናም ያለው፥ ነገር ግን ሰኮናው ያልተሰነጠቀ፥ የማያመሰኳም እንሰሳ ሁሉ በእናንተ ዘንድ ርኩስ ነው እርሱን የሚነካ ሁሉ ርኩስ ነው።",
    "27": "በአራት እግሮቹ ከሚሄድ እንስሳ ሁሉ በመዳፎቹ ላይ የሚሄድ በእናንተ ዘንድ ርኩስ ነው፤ የእርሱን በድን የሚነካ ሁሉ እስከ ማታ ርኩስ ነው።",
    "28": "በድናቸውንም የሚያነሳ ልብሱን ይጠብ፥ እስከ ማታም ርኩስ ነው። እነርሱም በእናንተ ዘንድ ርኩሶች ናቸው።",
    "29": "በምድር ላይም ከሚንቀሳቀስ ተንቀሳቅሳሽ እነዚህ በእናንተ ዘንድ ርኩሶች ናቸው፤ ሙጭልጭላ፥ አይጥ፥ እንሽላሊት በየወገኑ፥",
    "30": "ኤሊ፥ አዞ፥ ገበሎ፥ አርጃኖ፥ እስስት።",
    "31": "ከሚንቀሳቀሱት ሁሉ በእናንተ ዘንድ ርኩሶች የሚሆኑ እነዚህ ናቸው። ከእነርሱም የሞተውን የሚነካ ሁሉ እስከ ማታ ርኩስ ነው።",
    "32": "ከእነርሱም የሞተውን የሚነካ በምንም ላይ ቢወድቅ እርሱ ርኩስ ነው፤ የእንጨት እቃ ወይም ልብስ ወይም ቁርበት ወይም ከረጢት ቢሆን የሚሰራበት እቃ ሁሉ እርሱ በውሃ ውስጥ ይደረግ፥ እስከ ማታም ርኩስ ነው፤ ከዚያም በኋላ ንፁህ ይሆናል።",
    "33": "ከእነርሱም አንዳች በውስጡ የወደቀበትን የሸክላውን እቃ ሁሉ ስበሩት፥ በውስጡም ያለው ሁሉ ርኩስ ነው።",
    "34": "በእርሱ ውስጥ ያለው፥ ውሃም የሚፈስስበት፥ የሚበላ መብል ሁሉ ርኩስ ነው፤ በዚህም እቃ ሁሉ ያለው የሚጠጣ መጠጥ ሁሉ ርኩስ ነው።",
    "35": "ከእነዚህም በድን የሚወድቅበት ሁሉ ርኩስ ነው፤ እቶን ወይም ምድጃ ቢሆን ይሰባበራል፤ ርኩሶች ናቸው፤ በእናንተ ዘንድ ርኩሶች ይሆናሉ።",
    "36": "ነገር ግን ምንጩ፥ ጉድጓዱም፥ የውሃውም ኩሬ ንፁሃን ናቸው፤ በድናቸውን ግን የሚነካ ርኩስ ነው።",
    "37": "ከበድናቸውም በሚዘራ ዘር ላይ አንዳች ቢወድቅ እርሱ ንፁህ ነው።",
    "38": "ነገር ግን በዘሩ ላይ ውሃ ቢፈስስበት፥ ከዚህ በኋላ ከበድናቸው አንዳች ቢወድቅበት፥ በእናንተ ዘንድ ርኩስ ነው።",
    "39": "ለመብል ከሚሆኑላችሁ እንስሶች የሞተ ቢኖር፥ በድኑን የሚነካ ሁሉ እስከ ማታ ርኩስ ነው።",
    "40": "ከበድኑም የሚበላ ልብሱን ያጥባል፥ እስከ ማታም ርኩስ ይሆናል፤ በድኑንም የሚያነሳ ልብሱን ይጠብ፥ እስከ ማታም ርኩስ ነው።",
    "41": "በምድርም ላይ የሚንቀሳቀስ ተንቀሳቃሽ ሁሉ የተፀየፈ ነው፥ አትብሉትም።",
    "42": "በሆዱ የሚሳብ፥ በአራትም እግሮች የሚሳብ፥ ብዙ እግሮችም ያሉት፥ በምድርም ላይ የሚንቀሳቀሱ ተንቀሳቃሾች ሁሉ የተፀየፉ ናቸውና አትብሉአቸው።",
    "43": "በሚንቀሳቀሱ ተንቀሳቃሾች ሁሉ ሰውነታችሁን አታስፀይፉ፤ በእነርሱም እንዳትረክሱ ሰውነታችሁን አታርክሱባቸው።",
    "44": "እኔ እግዚአብሔር አምላካችሁ ነኝና፤ ሰውነታችሁን ቀድሱ፥ ቅዱሳንም ሁኑ፥ እኔ ቅዱስ ነኝና፤ በምድርም ላይ በሚሳብ ተንቀሳቃሽ ሁሉ ሰውነታችሁን አታርክሱ።",
    "45": "እኔ አምላካችሁ እሆን ዘንድ ከግብፅ ምድር ያወጣኋችሁ እግዚአብሔር ነኝ፤ እንግዲህ እኔ ቅዱስ ነኝና እናንተ ቅዱሳን ሁኑ።",
    "46": "የእንስሳና የወፍ፥ በውሃም ውስጥ የሚንቀሳቀስ የፍጥረት ሁሉ፥ በምድርም ላይ የሚንቀሳቀስ የፍጥረት ሁሉ ህግ ይህ ነው።",
    "47": "በርኩስና በንፁህ መካከል፥ የህይወት ነፍስ ካላቸውም በምትበሉትና በማትበሉት መካከል እንድትለዩ ነው።"
}