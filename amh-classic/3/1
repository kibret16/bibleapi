{
    "1": "እግዚአብሔርም ከመገናኛው ድንኳን ውስጥ ሙሴን ጠርቶ እንዲህ ሲል ተናገረው፦",
    "2": "ለእስራኤል ልጆች እንዲህ ብለህ ንገራችው፦ ከእናንተ ማናቸውም ሰው ለእግዚአብሔር መባ ሲያቀርብ መባችሁን ከእንስሳ ወገን ከላሞች ወይም ከበጎች ታቀርባላችሁ።",
    "3": "መባውም የሚቃጠል መስዋእት ከላሞች መንጋ ቢሆን፥ ነውር የሌለበትን ተባቱን ያቀርባል፤ በእግዚአብሔር ፊት እንዲሰምር በመገናኛው ድንኳን ደጃፍ ፊት ያቀርበዋል።",
    "4": "እጁንም በሚቃጠለው መስዋእት ራስ ላይ ይጭናል፤ ያስተሰርይለትም ዘንድ የሰመረ ይሆንለታል።",
    "5": "በሬውንም በእግዚአብሔር ፊት ያርደዋል፤ የአሮንም ልጆች ካህናቱ ደሙን ያቀርባሉ፤ ደሙንም በመገናኛው ድንኳን ደጃፍ ፊት ባለው በመሰዊያው ላይ በዙሪያው ይረጩታል።",
    "6": "የሚቃጠለውንም መስዋእት ይገፍፈዋል፥ በየብልቱም ይቆርጠዋል።",
    "7": "የካህኑም የአሮን ልጆች በመሰዊያው ላይ እሳት ያነድዳሉ፥ በእሳቱም ላይ እንጨት ይደረድራሉ፤",
    "8": "የአሮንም ልጆች ካህናቱ የተቆረጡትን ብልቶች ራሱንም ስቡንም በመሰዊያው ላይ በእሳቱ ላይ ባለው በእንጨቱ ላይ ይረበርቡታል፤",
    "9": "የሆድ እቃውንና እግሮቹን ግን በውሃ ያጥባል፤ ካህኑም ሁሉን የሚቃጠል መስዋእት የእሳት ቁርባን አድርጎ በእግዚአብሔር ዘንድ ጣፋጭ ሽታ እንዲሆን በመሰዊያው ላይ ያቃጥለዋል።",
    "10": "ቁርባኑም የሚቃጠል መስዋእት ከበጎች ወይም ከፍየሎች ቢሆን፥ ነውር የሌለበትን ተባቱን ያቀርበዋል።",
    "11": "በመሰዊያውም አጠገብ በሰሜን ወገን በእግዚአብሔር ፊት ያርደዋል፤ የአሮንም ልጆች ካህናቱ ደሙን በመሰዊያው ላይ በዙሪያው ይረጩታል።",
    "12": "በየብልቱም ራሱንም ስቡንም ይቆርጠዋል፤ ካህኑም በመሰዊያው ላይ በእሳቱ ላይ ባለው በእንጨቱ ላይ ይረበርበዋል፤",
    "13": "የሆድ እቃውንና እግሮቹን ግን በውሃ ያጥባል። ካህኑም ሁሉን አቅርቦ በመሰዊያው ላይ ያቃጥለዋል፤ የሚቃጠል መስዋእት የእሳት ቁርባን በእግዚአብሔር ዘንድ ጣፋጭ ሽታ ነው።",
    "14": "ለእግዚአብሔርም የሚቀርበው ቁርባን የሚቃጠል መስዋእት ከወፎች ቢሆን፥ ቁርባኑን ከዋኖስ ወይም ከርግብ ያቀርባል።",
    "15": "ካህኑም ወደ መሰዊያው ያቀርበዋል፥ ራሱንም ይቆለምመዋል፥ በመሰዊያውም ላይ ያቃጥለዋል። ደሙም በመሰዊያው አጠገብ ይንጠፈጠፋል፤",
    "16": "የሆድ እቃውንም ከላባዎች ጋር ለይቶ በመሰዊያው አጠገብ በምስራቅ ወገን በአመዱ ስፍራ ይጥለዋል፤",
    "17": "በክንፎቹም ይቀድደዋል፥ ነገር ግን አይከፍለውም። ካህኑም በመሰዊያው ላይ በእሳቱ ላይ ባለው በእንጨቱ ላይ ያቃጥለዋል፤ የሚቃጠል መስዋእት የእሳት ቁርባን በእግዚአብሔር ዘንድ ጣፋጭ ሽታ ነው።"
}