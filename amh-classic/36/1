{
    "1": "በይሁዳ ንጉስ በአሞፅ ልጅ በኢዮስያስ ዘመን ወደ ህዝቅያስ ልጅ ወደ አማርያ ልጅ ወደ ጎዶልያስ ልጅ ወደ ኩሲ ልጅ ወደ ሶፎንያስ የመጣ የእግዚአብሔር ቃል ይህ ነው።",
    "2": "ነገርን ሁሉ ከምድር ፊት ፈፅሜ አጠፋለሁ፥ ይላል እግዚአብሔር፡፡",
    "3": "ሰውንና እንስሳን አጠፋለሁ፤ የሰማይን ወፎችና የባህርን አሳዎች ማሰናከያንም ከሃጢአተኞች ጋር አጠፋለሁ፤ ሰውንም ከምድር ፊት እቆርጣለሁ፥ ይላል እግዚአብሔር፡፡",
    "4": "እጄንም በይሁዳ ላይ በኢየሩሳሌምም በሚኖሩት ሁሉ ላይ እዘረጋለሁ፤ ከዚህም ስፍራ የበአልን ቅሬታና የጣኦታቱን ካህናት ስም አጠፋለሁ፤",
    "5": "በሰገነትም ላይ ለሰማይ ሰራዊት የሚሰግዱትን፥ በእግዚአብሔርና በንጉሳቸው በሚልኮም ምለው የሚሰግዱትን፥",
    "6": "እግዚአብሔርንም ከመከተል የተመለሱትን፥ እግዚአብሔርንም ያልፈለጉትንና ያልጠየቁትን አጠፋለሁ።",
    "7": "የእግዚአብሔር ቀን ቀርቦአልና፥ እግዚአብሔር መስዋእትን አዘጋጅቶአልና፥ የጠራቸውንም ቀድሶአልና በጌታ በእግዚአብሔር ፊት ዝም በሉ።",
    "8": "በእግዚአብሔርም መስዋእት ቀን አለቆችንና የንጉስን ልጆች እንግዳ ልብስ የሚለብሱትንም ሁሉ እቀጣለሁ።",
    "9": "በዚያም ቀን በመድረኩ ላይ የሚዘልሉትን፥ የጌታቸውን ቤት አመፃንና ሽንገላን የሚሞሉትን እቀጣለሁ።",
    "10": "በዚያ ቀን፥ ይላል እግዚአብሔር፥ ከአሳው በር የጩኸት ድምፅ፥ ከከተማውም በሁለተኛው ክፍል ውካታ፥ ከኮረብቶቹም ታላቅ ሽብር ይሆናል።",
    "11": "እናንተ በመክቴሽ የምኖሩ ሆይ፥ የከነአን ህዝብ ሁሉ ጠፍተዋልና፥ ብርም የተሸከሙ ሁሉ ተቆርጠዋልና አልቅሱ።",
    "12": "በዚያም ዘመን ኢየሩሳሌምን በመብራት እመረምራለሁ፤ በአተላቸውም ላይ የሚቀመጡትን፥ በልባቸውም፦ እግዚአብሔር መልካምን አያደርግም፥ ክፉም አያደርግም የሚሉትን ሰዎች እቀጣለሁ።",
    "13": "ብልጥግናቸውም ለምርኮ ይሆናል፥ ቤቶቻቸውም ይፈርሳሉ፤ ቤቶችንም ይሰራሉ፥ ነገር ግን አይቀመጡባቸውም፤ ወይንንም ይተክላሉ፥ የወይን ጠጁን ግን አይጠጡም።",
    "14": "ታላቁ የእግዚአብሔር ቀን ቀርቦአል፤ የእግዚአብሔር ቀን ድምፅ ቀርቦአል እጅግም ፈጥኖአል፤ ሃያሉም በዚያ በመራራ ልቅሶ ይጮሃል።",
    "15": "ያ ቀን የመአት ቀን የመከራና የጭንቀት ቀን፥ የመፍረስና የመጥፋት ቀን፥ የጨለማና የጭጋግ ቀን፥ የደመናና የድቅድቅ ጨለማ ቀን፥",
    "16": "በተመሸጉ ከተሞችና በረዘሙ ግንቦች ላይ የመለከትና የሰልፍ ጩኸት ቀን ነው።",
    "17": "በእግዚአብሔርም ላይ ሃጢአት ሰርተዋልና እንደ እውር እስኪሄዱ ድረስ ሰዎችን አስጨንቃለሁ፤ ደማቸውም እንደ ትቢያ፥ ስጋቸውም እንደ ጉድፍ ይፈስሳል።",
    "18": "በእግዚአብሔርም ቁጣ ቀን ብራቸውና ወርቃቸው ሊያድናቸው አይችልም፤ እርሱም በምድር የሚኖሩትን ሁሉ ፈጥኖ ይጨርሳቸዋልና ምድር ሁሉ በቅንአቱ እሳት ትበላለች።"
}