{
    "1": "ለአመፀኛይቱና ለረከሰች ለአስጨናቂይቱም ከተማ ወዮላት!",
    "2": "ድምፅን አልሰማችም፥ ተግሳፅንም አልተቀበለችም፤ በእግዚአብሔርም አልታመነችም፥ ወደ አምላክዋም አልቀረበችም።",
    "3": "በውስጥዋ ያሉ አለቆችዋ እንደሚያገሱ አንበሶች ናቸው፤ ፈራጆችዋም እስከ ነገ ድረስ ምንም እንደማያስቀሩ እንደ ማታ ተኩላዎች ናቸው።",
    "4": "ነቢያቶችዋ ቅሌታሞችና ተንኮለኞች ሰዎች ናቸው፤ ካህናቶችዋም መቅደሱን አርክሰዋል፥ በህግም ላይ ግፍ ሰርተዋል።",
    "5": "እግዚአብሔር በውስጥዋ ፃድቅ ነው፤ ክፋትን አያደርግም፤ ፍርዱን በየማለዳው ወደ ብርሃን ያወጣል፥ ሳያወጣውም አይቀርም፤ አመፀኛው ግን እፍረትን አያውቅም።",
    "6": "አህዛብን አጥፍቻለሁ፤ ግንቦቻቸው ሁሉ ፈርሰዋል፤ መንገዳቸውን ማንም እንዳያልፍባት ምድረ በዳ አድርጌአለሁ፥ ከተሞቻቸውም ማንም እንዳይኖርባቸው፥ አንድስ እንኳ እንዳይቀመጥባቸው ፈርሰዋል።",
    "7": "እኔም- ይፈሩኛል፥ ተግሳፅንም ይቀበላሉ፤ ካዘዝኋትም ሁሉ ከአይንዋ ምንም አይጠፋም ብዬ ነበር፤ እነርሱ ግን በማለዳ ተነስተው ድርጊታቸውን ሁሉ አረከሱ።",
    "8": "መአቴንና የቁጣዬን ትኩሳት ሁሉ አፈስስባቸው ዘንድ ፍርዴ አህዛብን ለመሰብሰብ፥ መንግስታትንም ለማከማቸት ነውና፥ ምድርም ሁሉ በቅንአቴ እሳት ትበላለችና ስለዚህ ለመበዝበዝ እስከምነሳበት ቀን ድረስ ጠብቁኝ፥ ይላል እግዚአብሔር፡፡",
    "9": "በዚያን ጊዜም አህዛብ ሁሉ አንድ ሆነው እግዚአብሔርን ያገለግሉት ዘንድ ስሙን እንዲጠሩ ንፁሃን ልሳን እመልስላቸዋለሁ።",
    "10": "ከኢትዮጵያ ወንዞች ማዶ የሚማልዱኝ፥ የተበተኑት ሴቶች ልጆቼ፥ ቁርባኔን ያመጡልኛል።",
    "11": "በዚያን ጊዜ እየታበዩ የሚፎክሩትን ከመካከልሽ አወጣለሁና፥ አንቺም በቅዱስ ተራራዬ ዳግመኛ አትኮሪምና በዚያ ቀን በእኔ ላይ ተላልፈሽ በሰራሽው ስራ ሁሉ አትፍሪም።",
    "12": "በመካከልሽም የዋህና ትሁት ህዝብን አስቀራለሁ፤ በእግዚአብሔርም ስም ይታመናሉ።",
    "13": "የእስራኤል ቅሬታ ሃጢአትን አይሰሩም፥ ሃሰትንም አይናገሩም፥ በአፋቸውም ውስጥ ተንኮለኛ ምላስ አይገኝም፤ እነርሱም ይሰማራሉ፥ ይመሰጉማል፥ የሚያስፈራቸውም የለም።",
    "14": "የፅዮን ልጅ ሆይ፥ ዘምሪ እስራኤል ሆይ፥ እልል በል፤ የኢየሩሳሌም ልጅ ሆይ፥ በፍፁም ልብሽ ሃሴት አድርጊ ደስም ይበልሽ።",
    "15": "እግዚአብሔር ፍርድሽን አስወግዶአል፥ ጠላትሽንም ጥሎአል፤ የእስራኤል ንጉስ እግዚአብሔር በመካከልሽ አለ፥ ከእንግዲህም ወዲህ ክፉ ነገርን አታዪም።",
    "16": "በዚያን ቀን ለኢየሩሳሌም፦ ፅዮን ሆይ፥ አትፍሪ፥ እጆችሽም አይዛሉ።",
    "17": "አምላክሽ እግዚአብሔር በመካከልሽ ታዳጊ ሃያል ነው፤ በደስታ በአንቺ ደስ ይለዋል፥ በፍቅሩም ያርፋል፥ በእልልታም በአንቺ ደስ ይለዋል ይባላል።",
    "18": "ከጉባኤው ርቀው የሚያዝኑትን፥ ከአንቺም የሆኑትን እሰበስባለሁ፤ ስድብ እንደ ሸክም ከብዶባቸው ነበር።",
    "19": "በዚያ ዘመን እነሆ፥ ባስጨነቁሽ ሁሉ ላይ አደርግባቸዋለሁ፤ አንካሳይቱንም አድናለሁ፥ የተጣለችውንም እሰበስባታለሁ፤ ባፈሩባትም ምድር ሁሉ ላይ ለምስጋናና ለከበረ ስም አደርጋቸዋለሁ።",
    "20": "በዚያ ዘመን አስገባችኋለሁ፥ በዚያም ዘመን እሰበስባችኋለሁ፤ ምርኮአችሁንም በአይናችሁ ፊት በመለስሁ ጊዜ በምድር አህዛብ ሁሉ መካከል ለከበረ ስምና ለምስጋና አደርጋችኋለሁ፥ ይላል እግዚአብሔር፡፡"
}