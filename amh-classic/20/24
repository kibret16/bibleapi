{
    "1": "ልጄ ሆይ፥ በክፉ ሰዎች አትቅና፥ ከእነርሱ ጋርም መሆንን አትውደድ፤",
    "2": "ልባቸው ግፍን ታስባለችና፥ ከንፈራቸውም ሽንገላን ትናገራለችና።",
    "3": "ቤት በጥበብ ይሰራል፥ በማስተዋልም ይፀናል።",
    "4": "በእውቀት ከከበረውና ካማረው ሃብት ሁሉ ጓዳዎች ይሞላሉ።",
    "5": "ጠቢብ ሰው ብርቱ ነው፥ አዋቂም ሰው ሃይሉን ያበዛል።",
    "6": "በመልካም ስርአት ሰልፍ ታደርጋለህ፤ ድልም ብዙ ምክር ባለበት ዘንድ ነው።",
    "7": "ጥበብ ለሰነፍ ከፍ ብላ የራቀች ናት፤ በበርም አፉን አይከፍትም።",
    "8": "ክፉ ለማድረግ የሚያስብ ተንኮለኛ ይባላል።",
    "9": "የስንፍና ሃሳብ ሃጢአት ነው፤ ሰዎች ፌዘኛውን ይፀየፉታል።",
    "10": "በመከራ ቀን ብትላላ ጉልበትህ ጥቂት ነው።",
    "11": "ወደ ሞት የሚነዱትን ታደግ፤ ሊታረዱ የተወሰኑትን አድን።",
    "12": "እነሆ፥ ይህን አላወቀውም ብትል፥ ልቦችን የሚመረምር እርሱ አያስተውልምን? ነፍስህንም የሚመለከት እርሱ አያውቅምን? ለሰውስ ሁሉ እንደ ስራው አይመልስለትምን?",
    "13": "ልጄ ሆይ፥ መልካም ነውና ማር ብላ፤ ወለላም ለጣምህ ጣፋጭ ነው።",
    "14": "ጥበብም ለነፍስህ እንዲሁ እንደሚሆን እወቅ ብታገኘውም ፍፃሜህ መልካም ይሆናል፥ ተስፋህም አይጠፋም።",
    "15": "እንደ ሃጥእ በፃድቅ ቤት ላይ አትሸምቅ ማደሪያውንም አታውክ።",
    "16": "ፃድቅ ሰባት ጊዜ ይወድቃልና፥ ይነሳማል፤ ሃጥአን ግን በክፉ ላይ ይወድቃሉ።",
    "17": "ጠላትህ ቢወድቅ ደስ አይበልህ፥ በመሰናከሉም ልብህ ሃሴት አያድርግ፥",
    "18": "እግዚአብሔር ያንን አይቶ በአይኑ ክፉ እንዳይሆን፥ ቁጣውንም ከእርሱ እንዳይመልስ።",
    "19": "ስለ ሃጢአተኞች አትቆጣ፥ በክፉዎችም አትቅና።",
    "20": "ለሃጢአተኛ የፍፃሜ ተስፋ የለውምና፥ የሃጥአንም መብራት ይጠፋልና።",
    "21": "ልጄ ሆይ፥ እግዚአብሔርንና ንጉስን ፍራ፥ ከአመፀኞችም ጋር አትደባለቅ።",
    "22": "መከራቸው ድንገት ይነሳልና፤ ከሁለቱ የሚመጣውን ጥፋት ማን ያውቃል?",
    "23": "እነዚህ ደግሞ የጠቢባን ቃሎች ናቸው። በፍርድ ታደላ ዘንድ መልካም አይደለም።",
    "24": "ሃጥኡን፦ ፃድቅ ነህ የሚለውን ወገኖች ይረግሙታል አህዛብም ይጠሉታል፤",
    "25": "የሚዘልፉት ግን ደስታ ይሆንላቸዋል፥ በላያቸውም መልካም በረከት ትመጣላቸዋለች።",
    "26": "በቀና ነገር የሚመልስ ከንፈርን ይስማል።",
    "27": "በስተ ሜዳ ስራህን አሰናዳ፥ ስለ አንተ በእርሻ አዘጋጃት፤ ከዚያም በኋላ ቤትህን ስራ።",
    "28": "በባልንጀራህ ላይ በከንቱ ምስክር አትሁን፥ በከንፈርህም አታባብለው።",
    "29": "እንዳደረገብኝ እንዲሁ አደርግበታለሁ፥ እንደ ስራውም እመልስበታለሁ አትበል።",
    "30": "በታካች ሰው እርሻ፥ አእምሮ በጎደለውም ሰው ወይን ቦታ አለፍሁ።",
    "31": "እነሆም፥ ሁሉ እሾህ ሞልቶበታል፥ ፊቱንም ሳማ ሸፍኖታል፥ የድንጋዩም ቅጥር ፈርሶአል።",
    "32": "ተመለከትሁና አሰብሁ፤ አየሁትና ተግሳፅን ተቀበልሁ።",
    "33": "ጥቂት ትተኛለህ፥ ጥቂትም ታንቀላፋለህ፥ ትተኛም ዘንድ ጥቂት እጅህን ታጥፋለህ፤",
    "34": "እንግዲህ ድህነትህ እንደ ወንበዴ፥ ችጋርህም ሰይፍ እንደ ታጠቀ ሰው ይመጣብሃል። [በግእዝ መፅሃፈ ተግሳፅ ይባላል]"
}