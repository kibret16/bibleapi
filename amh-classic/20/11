{
    "1": "አባይ ሚዛን በእግዚአብሔር ፊት አስፀያፊ ነው፤ እውነተኛ ሚዛን ግን ደስ ያሰኘዋል።",
    "2": "ትእቢት ከመጣች ውርደት ትመጣለች፤ በትሁታን ዘንድ ግን ጥበብ ትገኛለች።",
    "3": "ቅኖች ቅንነታቸው ትመራቸዋለች፤ ወስላቶችን ግን ጠማማነታቸው ታጠፋቸዋለች።",
    "4": "በቁጣ ቀን ሃብት አትረባም፤ ፅድቅ ግን ከሞት ታድናለች።",
    "5": "የፍፁም ሰው ፅድቁ መንገዱን ያቀናለታል፤ ሃጥእ ግን በሃጢአቱ ይወድቃል።",
    "6": "ቅኖችን ፅድቃቸው ይታደጋቸዋል፤ ወስላቶች ግን በምኞታቸው ይጠመዳሉ።",
    "7": "ሃጥእ በሞተ ጊዜ ተስፋው ይቆረጣል፥ የሃያል አለኝታም ይጠፋል።",
    "8": "ፃድቅ ከጭንቀት ይድናል፥ ሃጥእም በእርሱ ፋንታ ይመጣል።",
    "9": "ዝንጉ ሰው በአፉ ባልንጀራውን ያጠፋል፤ ፃድቃን ግን በእውቀት ይድናሉ።",
    "10": "በፃድቃን ልማት ከተማ ደስ ይላታል፥ በሃጥአንም ጥፋት እልል ትላለች።",
    "11": "በቅኖች በረከት ከተማ ከፍ ከፍ ትላለች፤ በሃጥአን አፍ ግን ትገለበጣለች።",
    "12": "ወዳጁን የሚንቅ እርሱ አእምሮ የጎደለው ነው፤ አስተዋይ ግን ዝም ይላል።",
    "13": "ለሃሜት የሚሄድ ምስጢሩን ይገልጣል፤ በመንፈስ የታመነ ግን ነገሩን ይሰውራል።",
    "14": "መልካም ምክር ከሌለ ዘንድ ህዝብ ይወድቃል፤ በመካሮች ብዛት ግን ደህንነት ይሆናል።",
    "15": "ለማያውቅ የሚዋስ ክፉ መከራን ይቀበላል፤ ዋስነትን የሚጠላ ግን ይድናል።",
    "16": "ሞገስ ያላት ሴት ክብርን ታገኛለች፥ ሃኬተኞችም ሃብትን ያገኛሉ።",
    "17": "ቸር ሰው ለራሱ መልካም ያደርጋል፤ ጨካኝ ግን ስጋውን ይጎዳል።",
    "18": "የሃጥእ ሰው ሞያ ሃሰተኛ ነው፤ ፅድቅን የሚዘራ ግን የታመነ ዋጋ አለው።",
    "19": "በፅድቅ የሚፀና በህይወት ይኖራል፤ ክፋትን የሚከተል ግን ለሞቱ ነው።",
    "20": "ልበ ጠማሞች በእግዚአብሔር ዘንድ አስፀያፊዎች ናቸው፤ በመንገዳቸው ፍፁማን የሆኑ ግን የተወደዱ ናቸው።",
    "21": "ክፉ ሰው እጅ በእጅ ሳይቀጣ አይቀርም፤ የፃድቃን ዘር ግን ይድናል።",
    "22": "የወርቅ ቀለበት በእርያ አፍንጫ እንደ ሆነ፥ ከጥበብ የተለየች ቆንጆ ሴትም እንዲሁ ናት።",
    "23": "የፃድቃን ምኞት በጎ ብቻ ነው፤ የሃጥአን ተስፋ ግን መቅሰፍት ነው።",
    "24": "ያለውን የሚበትን ሰው አለ፥ ይጨመርለታልም፤ ያለ ቅጥ የሚነፍግ ሰውም አለ፥ ይደኸያልም።",
    "25": "የምትባረክ ነፍስ ትጠግባለች፥ የረካም እርሱ ደግሞ ይረካል።",
    "26": "እህልን የሚያስቀር ሰው በህዝብ ዘንድ ይረገማል፤ በረከት ግን በሚሸጠው ራስ ላይ ነው።",
    "27": "መልካምን ተግቶ የሚሻ ደስታን ይፈልጋል፤ ክፉን በሚፈልግ ግን ክፉ ይመጣበታል።",
    "28": "በባለጠግነቱ የሚተማመን ሰው ይወድቃል፤ ፃድቃን ግን እንደ ቅጠል ይለመልማሉ።",
    "29": "ቤቱን የሚያውክ ሰው ነፋስን ይወርሳል፥ ሰነፍም ለጠቢብ ተገዥ ይሆናል።",
    "30": "የፃድቅ ፍሬ የህይወት ዛፍ ናት፥ ነፍሶችንም የሚሰበስብ እርሱ ጠቢብ ነው።",
    "31": "እነሆ፥ ፃድቅ በምድር ላይ ፍዳውን የሚቀበል ከሆነ፥ ይልቁንስ ሃጥእና አመፀኛ እንዴት ይሆናሉ!"
}