{
    "1": "ቀን የሚያመጣውን ምን እንደ ሆነ አታውቅምና ነገ በሚሆነው አትመካ።",
    "2": "ሌላ ያመስግንህ እንጂ አፍህ አይደለም፤ ባእድ ሰው እንጂ ከንፈርህ አይደለም።",
    "3": "ድንጋይ ከባድ ነው አሸዋም ሸክሙ ፅኑ ነው፤ ከሁለቱ ግን የሰነፍ ቁጣ ይከብዳል።",
    "4": "ቁጣ ምህረት የሌለው ነው፥ መአትም እንደ ጎርፍ ነው፤ በቅንአት ፊት ግን ማን ይቆማል?",
    "5": "የተገለጠ ዘለፋ ከተሰወረ ፍቅር ይሻላል።",
    "6": "የወዳጅ ማቁሰል የታመነ ነው፤ የጠላት መሳም ግን የበዛ ነው።",
    "7": "የጠገበች ነፍስ የማር ወላላ ትረግጣለች፤ ለተራበች ነፍስ ግን የመረረ ነገር ሁሉ ይጣፍጣታል።",
    "8": "ስፍራውን የሚተው ሰው ቤቱን ትቶ እንደሚበርር ወፍ ነው።",
    "9": "ሽቱና እጣን ልብን ደስ ያሰኛሉ፤ እንዲሁ ነፍስ በወዳጁ ምክር ደስ ይላታል።",
    "10": "ወዳጅህንና የአባትህን ወዳጅ አትተው፤ በመከራህም ቀን ወደ ወንድምህ ቤት አትግባ፤ የቀረበ ወዳጅ ከራቀ ወንድም ይሻላል።",
    "11": "ልጄ ሆይ፥ ጠቢብ ሁን፥ ልቤንም ደስ አሰኘው፥ ለሚሰድበኝ መልስ መስጠት ይቻለኝ ዘንድ።",
    "12": "ብልህ ሰው ክፉን አይቶ ይሸሸጋል፤ አላዋቂዎች ግን አልፈው ይጎዳሉ።",
    "13": "ለማያውቀው ከተዋሰ ሰው ልብሱን ውሰድ፥ ለእንግዳ የተዋሰውንም እርሱን አግተው።",
    "14": "ባልንጀራውን በታላቅ ቃል ማለዳ የሚባርክ ሰው እንደሚራገም ያህል ነው።",
    "15": "በዝናብ ቀን የሚያንጠባጥብ ቤትና ጠበኛ ሴት አንድ ናቸው፤",
    "16": "እርስዋንም መከልከል ነፍስን መከልከልና ዘይትን በቀኝ እጅ መጨበጥ ነው።",
    "17": "ብረት ብረትን ይስለዋል፥ ሰውም ባልንጀራውን ይስላል።",
    "18": "በለሱን የጠበቀ ፍሬዋን ይበላል፥ ጌታውንም የሚጠብቅ ይከብራል።",
    "19": "ፊት በውሃ ላይ ለፊት እንደሚታይ፥ እንዲሁ የሰው ልብ ለሰው ይታያል።",
    "20": "ሲኦልና ጥፋት እንዳይጠግቡ፥ እንዲሁ የሰው አይን አይጠግብም።",
    "21": "ብር በከውር ወርቅም በማቅለጫ ይፈተናል፤ ሰውም በሚያመሰገኑት ሰዎች አፍ ይፈተናል።",
    "22": "ሰነፍን በሙቀጫ ውስጥ ከእህል ጋር በዘነዘና ብትወቅጠው፥ ስንፍናው ከእርሱ አይርቅም።",
    "23": "የበጎችህን መልክ አስተውለህ እወቅ፥ በከብቶችህም ላይ ልብህን አኑር፤",
    "24": "ባለጠግነት ለዘላለም አይኖርምና፥ ዘውድም ለትውልድ ሁሉ አይፀናምና።",
    "25": "ደረቅ ሳር በታጨደ ጊዜ፥ አዲስ ለምለም በታየ ጊዜ፥ ከተራራውም ቡቃያ በተሰበሰበ ጊዜ፥",
    "26": "በጎች ለልብስህ ፍየሎችም የእርሻ ዋጋ ይሆናሉ።",
    "27": "ለሲሳይህ ለቤተ ሰቦችህም ሲሳይ ለገረዶችህም ምግብ የፍየል ወተት ይበቃል።"
}