{
    "1": "የልብ መዘጋጀት ከሰው ነው፤ የምላስ መልስ ግን ከእግዚአብሔር ዘንድ ነው።",
    "2": "የሰው መንገድ ሁሉ በአይኖቹ ፊት ንፁህ ነው፤ እግዚአብሔር ግን መንፈስን ይመዝናል።",
    "3": "ስራህን ለእግዚአብሔር አደራ ስጥ፥ አሳብህም ትፀናለች።",
    "4": "እግዚአብሔር ሁሉን ለእርሱ ለራሱ ፈጠረ፥ ሃጥእን ደግሞ ለክፉ ቀን።",
    "5": "በልቡ የታበየ ሁሉ በእግዚአብሔር ዘንድ ርኩስ ነው፥ እጅ በእጅም ሳይቀጣ አይቀርም።",
    "6": "በምህረትና በእውነት ሃጢአት ትሰረያለች፥ እግዚአብሔርንም በመፍራት ሰው ከክፋት ይመለሳል።",
    "7": "የሰው አካሄድ እግዚአብሔርን ደስ ያሰኘው እንደ ሆነ በእርሱና በጠላቶቹ መካከል ስንኳ ሰላምን ያደርጋል።",
    "8": "በፅድቅ የሚገኝ ጥቂት ነገር በአመፅ ከሚገኝ ከብዙ ትርፍ ይሻላል።",
    "9": "የሰው ልብ መንገዱን ያዘጋጃል፤ እግዚአብሔር ግን አካሄዱን ያቀናለታል።",
    "10": "የእግዚአብሔር ብይን በንጉስ አፍ ነው፥ አፉም በፍርድ አይስትም።",
    "11": "እውነተኛ ሚዛንና መመዘኛ የእግዚአብሔር ናቸው፤ የከረጢት መመዘኛዎች ሁሉ የእርሱ ስራ ናቸው።",
    "12": "ግፍን መስራት በንጉስ ዘንድ ፀያፍ ነገር ነው፥ ዙፋን በፅድቅ ይፀናልና።",
    "13": "የፅድቅ ከንፈር የነገስታት ደስታ ናት፥ በቅን የሚናገር እርሱንም ይወድዱታል።",
    "14": "የንጉስ ቁጣ እንደ ሞት መልእክተኛ ነው፤ ጠቢብ ሰው ግን ያቆላምጠዋል።",
    "15": "በንጉስ ፊት ብርሃን ዘንድ ህይወት አለ፥ መልካም ፈቃዱም እንደ በልግ ዝናብ ደመና ነው።",
    "16": "ጥበብን ማግኘት ምንኛ ከወርቅ ይሻላል! ማስተዋልንም ማግኘት ከብር ይልቅ የሚመረጥ ነው።",
    "17": "የቅኖች መንገድ ከክፋት መራቅ ነው፤ መንገዱን የሚጠብቅ ነፍሱን ይጠብቃታል።",
    "18": "ትእቢት ጥፋትን፥ ኩሩ መንፈስም ውድቀትን ይቀድማል።",
    "19": "ከእቡያን ጋር ምርኮ ከመካፈል ከትሁታን ጋር በተዋረደ መንፈስ መሆን ይሻላል።",
    "20": "ቃልን የሚያዳምጥ መልካም ነገርን ያገኛል፤ በእግዚአብሔር የታመነ ምስጉን ነው።",
    "21": "ልቡ ጠቢብ የሆነ አስተዋይ ይባላል፥ በከንፈሩም ጣፋጭ የሆነ ትምህርትን ያበዛል።",
    "22": "ገንዘብ ላደረገው ሰው እውቀት የህይወት ምንጭ ነው፤ ስንፍና ግን የሰነፎች ቅጣት ነው።",
    "23": "የጠቢብ ልብ አፉን ያስተምራል፥ ለከንፈሩም ትምህርትን ይጨምራል።",
    "24": "ያማረ ቃል የማር ወለላ ነው፤ ለነፍስ ጣፋጭ ለአጥንትም ጤና ነው።",
    "25": "ለሰው ቅን የምትመስል መንገድ አለች፤ ፍፃሜዋ ግን የሞት መንገድ ነው።",
    "26": "የሰራተኛ ራብ ለእርሱ ይሰራል፥ አፉ ይጎተጉተዋልና።",
    "27": "ምናምንቴ ሰው ክፋትን ይምሳል፥ በከንፈሩም የሚቃጠል እሳት አለ።",
    "28": "ጠማማ ሰው ጥልን ይዘራል፤ ጆሮ ጠቢ ሰው የተማመኑትን ወዳጆች ይለያያል።",
    "29": "ግፈኛ ሰው ወዳጁን ያባብላል፥ መልካምም ወዳይደለ መንገድ ይመራዋል።",
    "30": "አይኑን የሚዘጋ ጠማማ አሳብን ያስባል፤ ከንፈሩን የሚነክስ ክፋትን ይፈፅማል።",
    "31": "የሸበተ ጠጉር የክብር ዘውድ ነው፥ እርሱም በፅድቅ መንገድ ይገኛል።",
    "32": "ትእግስተኛ ሰው ከሃያል ሰው ይሻላል፥ በመንፈሱም ላይ የሚገዛ ከተማ ከሚወስድ ይበልጣል።",
    "33": "እጣ በጉያ ይጣላል፤ መደብዋ ሁሉ ግን ከእግዚአብሔር ዘንድ ነው።"
}