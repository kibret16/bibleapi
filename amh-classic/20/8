{
    "1": "በውኑ ጥበብ አትጮህምን? ማስተዋልስ ድምፅዋን አትሰጥምን?",
    "2": "በኮረብታ ላይ በመንገድ አጠገብ በጎዳና መካከል ትቆማለች።",
    "3": "በበሩ አጠገብ በከተማይቱም መግቢያ፥ በደጁ መግቢያ ትጮሃለች፦",
    "4": "እናንተ ሰዎች፥ እናንተን እጠራለሁ፥ ድምፄም ወደ ሰዎች ልጆች ነው።",
    "5": "እናንተ አላዋቂዎች፥ ብልሃትን አስተውሉ፤ እናንተም ሰነፎች ጥበብን በልባችሁ ያዙ።",
    "6": "የከበረች ነገርን እናገራለሁና ስሙ፤ ከንፈሮቼም ቅን ነገርን ለመናገር ይከፈታሉ።",
    "7": "አፌ እውነትን ይናገራልና፥ ከንፈሮቼም ክፋትን ይፀየፋሉ።",
    "8": "የአፌ ቃላት ሁሉ ፅድቅ ናቸው፤ ጠማማ ዘወርዋራም አይደሉም።",
    "9": "እነርሱ በሚያስተውሉ ዘንድ የቀኑ ናቸው፥ እውቀትንም ካገኙአት ሰዎች ጋር የተስማሙ ናቸው።",
    "10": "ተግሳፄን እንጂ ብርን አትቀበሉ፥ ከምዝምዝ ወርቅም ይልቅ እውቀትን ተቀበሉ።",
    "11": "ጥበብ ከቀይ እንቁ ትበልጣለችና፤ የከበረ ነገር ሁሉ አይተካከላትም።",
    "12": "እኔ ጥበብ በብልሃት ተቀምጫለሁ፥ እውቀትንም ጥንቃቄንም አግኝቻለሁ።",
    "13": "እግዚአብሔርን መፍራት ክፋትን ይጠላል፤ ትእቢትንና እብሪትን ክፉንም መንገድ ጠማማውንም አፍ እጠላለሁ።",
    "14": "ምክርና መልካም ጥበብ የእኔ ነው፤ ማስተዋል እኔ ነኝ፥ ብርታትም አለኝ።",
    "15": "ነገስታት በእኔ ይነግሳሉ፥ ሹማምቶችም የቀናውን ነገር ይደነግጋሉ።",
    "16": "አለቆች በእኔ ያዝዛሉ፥ ክቡራንና የምድር ፈራጆችም ሁሉ።",
    "17": "እኔ የሚወድዱኝን እወድዳለሁ፥ ተግተው የሚሹኝም ያገኙኛል።",
    "18": "ብልጥግናና ክብር በእኔ ዘንድ ነው፥ ብዙ ሃብትና ፅድቅም።",
    "19": "ፍሬዬም ከምዝምዝ ወርቅ ይሻላል፥ ቡቃያዬም ከተመረጠች ብር።",
    "20": "እኔ በፅድቅ መንገድ እሄዳለሁ፥ በፍርድም ጎዳና መካከል፥",
    "21": "ለሚወድዱኝ ርስት አወርሳቸው ዘንድ ቤተ መዛግብታቸውንም እሞላ ዘንድ።",
    "22": "እግዚአብሔር የመንገዱ መጀመሪያ አደረገኝ፥ በቀድሞ ስራው መጀመሪያ።",
    "23": "ከጥንቱ ከዘላለም ጀምሮ ተሾምሁ ምድር ከመፈጠርዋ አስቀድሞ።",
    "24": "ቀላያት ገና ሳይኖሩ እኔ ተወለድሁ፥ የውሃ ምንጮች ገና ሳይፈልቁ።",
    "25": "ተራሮች ገና ሳይመሰረቱ፥ ከኮረብቶች በፊት እኔ ተወለድሁ፥",
    "26": "ምድሪቱንና ሜዳውን ገና ሳይፈጥር የመጀመሪያውንም የአለም አፈር።",
    "27": "ሰማዮችን በዘረጋ ጊዜ አብሬ ነበርሁ፥ በቀላያት ፊት ክበብን በደነገገ ጊዜ፥",
    "28": "ደመናትን በላይ ባዘጋጀ ጊዜ፥ የቀላይን ምንጮች ባፀና ጊዜ፥",
    "29": "ለባህርም ዳርቻን በወሰነ ጊዜ ውሃ ከትእዛዙ እንዳያልፍ፥ የምድርን መሰረት በመሰረተ ጊዜ፥",
    "30": "የዚያን ጊዜ እኔ በእርሱ ዘንድ ዋና ሰራተኛ ነበርሁ፤ እለት እለት ደስ አሰኘው ነበርሁ፥ በፊቱም ሁልጊዜ ደስ ይለኝ ነበርሁ፥",
    "31": "ደስታዬም በምድሩ ተድላዬም በሰው ልጆች ነበረ።",
    "32": "አሁንም ልጆቼ ሆይ፥ ስሙኝ፤ መንገዴንም የሚጠብቁ ምስጉኖች ናቸው።",
    "33": "ትምህርቴን ስሙ፥ ጠቢባንም ሁኑ፥ ቸል አትበሉትም።",
    "34": "የሚሰማኝ ሰው ምስጉን ነው እለት እለት በቤቴ መግቢያ የሚተጋ፥ የደጄንም መድረክ የሚጠብቅ።",
    "35": "እኔን ያገኘ ህይወትን ያገኛልና፥ ከእግዚአብሔርም ሞገስን ያገኛልና።",
    "36": "እኔን ያጣ ግን ራሱን ይጎዳል፤ የሚጠሉኝ ሁሉ ሞትን ይወድዳሉ።"
}