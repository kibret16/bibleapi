{
    "1": "የወይን ጠጅ ፌዘኛ ያደርጋል፥ ብርቱ መጠጥም ጠበኛ ያደርጋል፤ በዚህም የሳተ ሁሉ ጠቢብ አይደለም።",
    "2": "የንጉስ ቁጣ እንደ አንበሳ ግሳት ነው፤ የሚያስቆጣውም ሰው የራሱን ነፍስ ይበድላል።",
    "3": "ከክርክር ይርቅ ዘንድ ለሰው ክብሩ ነው፤ ሰነፍ ሁሉ ግን እንዲህ ባለ ነገር ይጣመራል።",
    "4": "ታካች ሰው በብርድ ምክንያት አያርስም፤ ስለዚህ በመከር ይለምናል፥ ምንም አያገኝም።",
    "5": "ምክር በሰው ልብ እንደ ጠሊቅ ውሃ ነው፤ አእምሮ ያለው ሰው ግን ይቀዳዋል።",
    "6": "ብዙ ሰዎች ቸርነታቸውን ያወራሉ፤ የታመነውን ሰው ግን ማን ያገኘዋል?",
    "7": "ፃድቅ ያለ ነውር ይሄዳል፥ ልጆቹም ከእርሱ በኋላ ምስጉኖች ናቸው።",
    "8": "በፍርድ ወንበር የተቀመጠ ንጉስ ክፉውን ሁሉ በአይኖቹ ይበትናል።",
    "9": "ልቤን አነፃሁ፥ ከሃጢአትም ጠራሁ የሚል ማን ነው?",
    "10": "ሁለት አይነት ሚዛንና ሁለት አይነት መስፈሪያ፥ ሁለቱ በእግዚአብሔር ፊት ርኩሳን ናቸው።",
    "11": "ህፃን ቅንና ንፁህ መሆኑ በሚያደርገው ስራ ይታወቃል።",
    "12": "የሚሰማ ጆሮንና የሚያይ አይንን፥ ሁለቱን እግዚአብሔር ፈጠራቸው።",
    "13": "ድሃ እንዳትሆን እንቅልፍን አትውደድ አይንህን ክፈት፥ እንጀራም ትጠግባለህ።",
    "14": "የሚገዛ ሰው፦ ክፉ ነው ክፉ ነው ይላል፤ በሄደ ጊዜ ግን ይመካል።",
    "15": "ወርቅና ብዙ ቀይ እንቁ ይገኛል፤ የእውቀት ከንፈር ግን የከበረች ጌጥ ናት።",
    "16": "ለማያውቀው ከተዋሰ ሰው ልብሱን ውሰድ፥ ለእንግዳ የተዋሰውንም እርሱን አግተው።",
    "17": "የሃሰት እንጀራ ለሰው የጣፈጠ ነው፤ ከዚያ በኋላ ግን አፉ ጭንጫ ይሞላል።",
    "18": "አሳብ በምክር ትፀናለች፥ በመልካምም ምክር ሰልፍ አድርግ።",
    "19": "ዘዋሪ ሃሜተኛ ምስጢርን ይገልጣል፤ ከንፈሩን የሚያሞጠሙጥ ሰውን አትገናኘው።",
    "20": "አባቱን ወይም እናቱን የሚሰድብ፥ በፅቅድቅ ጨለማ መብራቱ ይጠፋል።",
    "21": "በመጀመሪያ ፈጥኖ የተከማቸ ርስት ፍፃሜው አይባረክም።",
    "22": "ክፉ እመልሳለሁ አትበል፤ እግዚአብሔርን ተማመን፥ እርሱም ያድንሃል።",
    "23": "ሁለት አይነት ሚዛን በእግዚአብሔር ዘንድ አስፀያፊ ነው፥ ሃሰተኛ ሚዛንም መልካም አይደለም።",
    "24": "የሰው አካሄዱ ከእግዚአብሔር ዘንድ ነው፤ እንግዲያስ ሰው መንገዱን እንዴት ያስተውላል?",
    "25": "ሰው በችኮላ፦ ለእግዚአብሔር የተቀደሰ ነው ብሎ ቢሳል፥ ከተሳለም በኋላ ቢፀፀት ወጥመድ ነው።",
    "26": "ጠቢብ ንጉስ ሃጥአንን በመንሽ ይበትናቸዋል፥ መንኮራኩሩንም በእነርሱ ላይ ያንኮራኩርባቸዋል።",
    "27": "የሰው መንፈስ የእግዚአብሔር መብራት ነው የሆዱን ጉርጆች ሁሉ የሚመረምር።",
    "28": "ቸርነትና እውነት ንጉስን ይጠብቁታል፤ ዙፋኑም በቸርነት ይበረታል።",
    "29": "የጎበዛዝት ክብር ጉልበታቸው ናት፥ የሽማግሌዎችም ጌጥ ሽበት ነው።",
    "30": "የሰንበር ቁስል ክፉዎችን ያነፃል፤ ግርፋትም ወደ ሆድ ጉርጆች ይገባል።"
}