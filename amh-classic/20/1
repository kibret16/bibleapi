{
    "1": "የእስራኤል ንጉስ የዳዊት ልጅ የሰሎሞን ምሳሌዎች፤",
    "2": "ጥበብንና ተግሳፅን ለማወቅ፥ የእውቀትንም ቃል ለማስተዋል፥",
    "3": "የጥበብን ትምህርት ፅድቅንና ፍርድን ቅንነትንም ለመቀበል፥",
    "4": "ብልሃትን ለአላዋቂዎች ይሰጥ ዘንድ ለጎበዛዝትም እውቀትንና ጥንቃቄን፥",
    "5": "ጠቢብ እነዚህን ከመስማት ጥበብን ይጨምራል፥ አስተዋይም መልካም ምክርን ገንዘቡ ያደርጋል።",
    "6": "ምሳሌንና ትርጓሜን የጠቢባንን ቃልና የተሸሸገውን ነገር ለማስተዋል።",
    "7": "የጥበብ መጀመሪያ እግዚአብሔርን መፍራት ነው፤ ሰነፎች ግን ጥበብንና ተግሳፅን ይንቃሉ።",
    "8": "ልጄ ሆይ፥ የአባትህን ምክር ስማ፥ የእናንትህንም ህግ አትተው፤",
    "9": "ለራስህ የሞገስ ዘውድ ለአንገትህም ድሪ ይሆንልሃልና።",
    "10": "ልጄ ሆይ፥ ሃጢአተኞች ቢያባብሉህ እሺ አትበል።",
    "11": "ደምን ለማፍሰስ ለእኛ ጋር ና እናድባ፥ ለንፁህም ያለ ምክንያት ወጥመድን እንሸምቅበት ቢሉ፤",
    "12": "በህይወታቸው ሳሉ እንደ ሲኦል ሆነን እንዋጣቸው፥ በሙሉም ወደ ጉድጓድ እንደሚወድቁ ይሁኑ፤",
    "13": "መልካሙን ሃብት ሁሉ እናገኛለን፥ ከምርኮውም ቤታችንን እንሞላለን፤",
    "14": "እጣህን ከእኛ ጋር ጣል፤ ለሁላችንም አንድ ከረጢት ይሁን ቢሉ፤",
    "15": "ልጄ ሆይ፥ ከእነርሱ ጋር በመንገድ አትሂድ፥ ከጎዳናቸውም እግርህን ፈቀቅ አድርግ፤",
    "16": "እግሮቻቸው ወደ ክፋት ይሮጣሉና፥ ደም ለማፍሰስም ይፈጥናሉና።",
    "17": "መርበብ በወፎች አይን ፊት በከንቱ ትተከላለችና።",
    "18": "እነርሱም በደማቸው ላይ ያደባሉ፥ በነፍሳቸውም ላይ ይሸምቃሉ።",
    "19": "እንዲሁ ይህ መንገድ ትርፍን ለማግኘት የሚሳሳ ሁሉ ነው። የባለቤቱን ነፍስ ይነጥቃል።",
    "20": "ጥበብ በጎዳና ትጮሃለች፤ በአደባባይ ድምፅዋን ከፍ ታደርጋለች፤",
    "21": "በአደባባይ ትጣራለች፤ በከተማይቱ መግቢያ በር ቃልን ትናገራለች፦",
    "22": "እናንተ አላዋቂዎች፥ እስከ መቼ አላዋቂነት ትወድዳላችሁ? ፌዘኞችም ፌዝን ይፈቅዳሉ? ሰነፎችም እውቀትን ይጠላሉ?",
    "23": "ወደ ዘለፋዬ ተመለሱ፤ እነሆ፥ መንፈሴን አፈስስላችኋለሁ፤ ቃሌን አስተምራችኋለሁ።",
    "24": "በጠራሁ ጊዜ እምቢ ስላላችሁ፥ እጄን በዘረጋሁ ጊዜ ማንም ስላላስተዋለ፥",
    "25": "ምክሬን ሁሉ ግን ቸል ስላላችሁ፥ ዘለፋዬንም ስላልፈቀዳችሁ፤",
    "26": "እኔም ስለዚህ በጥፋታችሁ እስቃለሁ፤ ጥፋታችሁም በመጣ ጊዜ አላግጥባችኋለሁ",
    "27": "ድንጋጤ እንደ ጎርፍ በደረሰባችሁ ጊዜ፥ ጥፋታችሁም እንደ አውሎ ነፋስ በመጣ ጊዜ፥ ጭንቅና መከራ በወረደባችሁ ጊዜ።",
    "28": "የዚያን ጊዜ ይጠሩኛል፥ እኔ ግን አልመልስም፤ ተግተው ይሹኛል፥ ነገር ግን አያገኙኝም።",
    "29": "እውቀትን ጠልተዋልና፥ እግዚአብሔርንም መፍራት አልመረጡምና፤",
    "30": "ምክሬን አልፈቀዱምና፥ ዘለፋዬንም ሁሉ ንቀዋልና፤",
    "31": "ስለዚህ የመንገዳቸውን ፍሬ ይበላሉ፥ ከራሳቸው ምክር ይጠግባሉ።",
    "32": "አላዋቂዎችን ከጥበብ መራቅ ይገድላቸዋልና፥ ሰነፎችንም ቸልተኛ መሆን ያጠፋቸዋልና።",
    "33": "የሚሰማኝ ግን በእርጋታ ይቀመጣል፥ ከመከራም ስጋት ያርፋል።"
}