{
    "1": "ልጄ ሆይ፥ ህጌን አትርሳ፥ ልብህም ትእዛዛቴን ይጠብቅ።",
    "2": "ብዙ ዘመናትና ረጅም እድሜ ሰላምም ይጨምሩልሃልና።",
    "3": "ምህረትና እውነት ከአንተ አይራቁ፤ በአንገትህ እሰራቸው፤ በልብህ ፅላት ፃፋቸው።",
    "4": "በእግዚአብሔርና በሰው ፊትም ሞገስንና መልካም ዝናን ታገኛለህ።",
    "5": "በፍፁም ልብህ በእግዚአብሔር ታመን፥ በራስህም ማስተዋል አትደገፍ፤",
    "6": "በመንገድህ ሁሉ እርሱን እወቅ፥ እርሱም ጎዳናህን ያቀናልሃል።",
    "7": "በራስህ አስተያየት ጠቢብ አትሁን፤ እግዚአብሔርን ፍራ፥ ከክፋትም ራቅ፤",
    "8": "ይህም ለስጋህ ፈውስ ይሆንልሃል፥ ለአጥንትህም ጠገን።",
    "9": "እግዚአብሔርን ከሃብትህ አክብር፥ ከፍሬህም ሁሉ በኩራት፤",
    "10": "ጎተራህም እህልን ይሞላል፥ መጥመቂያህም በወይን ጠጅ ሞልታ ትትረፈረፋለች።",
    "11": "ልጄ ሆይ፥ የእግዚአብሔርን ተግሳፅ አትናቅ፥ በገሰፀህም ጊዜ አትመረር።",
    "12": "እግዚአብሔር የወደደውን ይገስፃልና፥ አባት የሚወድደውን ልጁን እንደሚገስፅ።",
    "13": "ጥበብን የሚያገኝ ሰው ምስጉን ነው፥ ማስተዋልንም ገንዘቡ የሚያደርግ፤",
    "14": "በወርቅና በብር ከመነገድ ይልቅ በእርስዋ መነገድ ይሻላልና።",
    "15": "ከቀይ እንቁም ትከብራለች፥ የተከበረም ነገር ሁሉ አይተካከላትም።",
    "16": "በቀኝዋ ረጅም ዘመን ነው፥ በግራዋም ባለጠግነትና ክብር።",
    "17": "መንገድዋ የደስታ መንገድ ነው፥ ጎዳናዋም ሁሉ ሰላም ነው።",
    "18": "እርስዋ ለሚይዙአት የህይወት ዛፍ ናት፥ የተመረኮዘባትም ሁሉ ምስጉን ነው።",
    "19": "እግዚአብሔር በጥበብ ምድርን መሰረተ፥ በማስተዋልም ሰማያትን አፀና።",
    "20": "በእውቀቱ ቀላያት ተቀደዱ፥ ደመናትም ጠልን ያንጠባጥባሉ።",
    "21": "ልጄ ሆይ፥ እነዚህ ከአይኖችህ አይራቁ፤ መልካም ጥበብንና ጥንቃቄን ጠብቅ።",
    "22": "ለነፍስህም ህይወት ይሆናሉ፥ ለአንገትህም ሞገስ።",
    "23": "የዚያን ጊዜ መንገድህን ተማምነህ ትሄዳለህ፥ እግርህም አይሰነካከልም።",
    "24": "በተኛህ ጊዜ አትፈራም፤ ትተኛለህ፥ እንቅልፍህም የጣፈጠ ይሆንልሃል።",
    "25": "ድንገት ከሚያስፈራ ነገር፥ ከሚመጣውም ከሃጥአን ጥፋት አትፈራም፤",
    "26": "እግዚአብሔር መታመኛህ ይሆናልና፥ እግርህም እንዳይጠመድ ይጠብቅሃልና።",
    "27": "ለተቸገረው ሰው በጎ ነገርን ማድረግ አትከልክል፥ ልታደርግለት የሚቻልህ ሲሆን።",
    "28": "ወዳጅህን፦ ሂድና ተመለስ ነገ እሰጥሃለሁ አትበለው፥ በጎ ነገርን ማድረግ ሲቻልህ።",
    "29": "በወዳጅህ ላይ ክፉ አትስራ፥ እርሱ ተማምኖ ከአንተ ጋር ተቀምጦ ሳለ።",
    "30": "ከሰው ጋር በከንቱ አትጣላ፥ እርሱ ክፉ ካልሰራብህ።",
    "31": "በግፈኛ ሰው አትቅና፥ መንገዱንም ሁሉ አትምረጥ።",
    "32": "ጠማማ ሁሉ በእግዚአብሔር ፊት ርኩስ ነውና፤ ወዳጅነቱ ግን ከቅኖች ጋር ነው።",
    "33": "የእግዚአብሔር መርገም በሃጥእ ቤት ነው፥ የፃድቃን ቤት ግን ይባረካል።",
    "34": "በፌዘኞች እርሱ ያፌዛል፥ ለትሁታን ግን ሞገስን ይሰጣል።",
    "35": "ጠቢባን ክብርን ይወርሳሉ፤ የሰነፎች ከፍታቸው ግን መዋረድ ነው።"
}