{
    "1": "መለየት የሚወድድ ምኞቱን ይከተላል፥ መልካሙንም ጥበብ ሁሉ ይቃወማል።",
    "2": "ሰነፍ የጥበብን ነገር አይወድድም፤ በልቡ ያለውን ሁሉ መግለጥ ብቻ ይወድዳል እንጂ።",
    "3": "ሃጥእ በመጣ ጊዜ ንቀት ደግሞ ይመጣል፥ ነውርም ከስድብ ጋር።",
    "4": "የሰው አፍ ቃል የጠለቀ ውሃ ነው፥ የጥበብም ምንጭ ፈሳሽ ወንዝ ነው።",
    "5": "የፃድቅ ፍርድ ይጠምም ዘንድ፥ ለሃጥእም ማድላት መልካም አይደለም።",
    "6": "የሰነፍ ከንፈር በጥል ውስጥ ትገባለች፥ አፉም በትርን ትጠራለች።",
    "7": "የሰነፍ አፍ ለራሱ ጥፋት ነው፥ ከንፈሩም ለነፍሱ ወጥመድ ነው።",
    "8": "የጆሮ ጠቢ ቃል እንደ ጣፋጭ መብል ነው፥ እርሱም እስከ ሆድ ጉርጆች ድረስ ይወርዳል።",
    "9": "በስራው ታካች የሚሆን የሃብት አጥፊ ወንድም ነው።",
    "10": "የእግዚአብሔር ስም የፀና ግምብ ነው፤ ፃድቅ ወደ እርሱ ሮጦ ከፍ ከፍ ይላል።",
    "11": "ለባለጠጋ ሰው ሃብቱ እንደ ፀናች ከተማ ናት፥ በአሳቡም እንደ ረጅም ቅጥር።",
    "12": "ሰው ሳይወድቅ በፊት ልቡ ከፍ ከፍ ይላል፥ ትህትናም ክብረትን ትቀድማለች።",
    "13": "ሳይሰማ ነገርን በሚመልስ ስንፍናና እፍረት ይሆንበታል።",
    "14": "የሰው ነፍስ ህመሙን ይታገሳል፤ የተቀጠቀጠን መንፈስ ግን ማን ያጠንክረዋል?",
    "15": "የአስተዋይ ልብ እውቀትን ያገኛል፥ የጠቢባንም ጆሮ እውቀትን ትፈልጋለች።",
    "16": "የሰው ስጦታ መንገዱን ታሰፋለታለች፥ በታላላቆችም ፊት ታገባዋለች።",
    "17": "ወደ ፍርድ አስቀድሞ የገባ ፃድቅ ይመስላል፤ ባልንጀራው ግን መጥቶ ይመረምረዋል።",
    "18": "እጣ ክርክርን ትከለክላለች፥ በሃያላንም መካከል ትበይናለች።",
    "19": "የተበደለ ወንድም እንደ ፀናች ከተማ ፅኑ ነው፤ ክርክራቸውም እንደ ግንብ ብረት ነው።",
    "20": "የሰው ሆድ ከአፉ ፍሬ ይሞላል፥ ከንፈሩም ከሚያፈራው ይጠግባል።",
    "21": "ሞትና ህይወት በምላስ እጅ ናቸው፤ የሚወድዱአትም ፍሬዋን ይበላሉ።",
    "22": "ሚስት ያገኘ በረከትን አገኘ፥ ከእግዚአብሔርም ሞገስን ይቀበላል።",
    "23": "ድሃ በትህትና እየለመነ ይናገራል፤ ባለጠጋ ግን በድፍረት ይመልሳል።",
    "24": "ብዙ ወዳጆች ያሉት ሰው ይጠፋል፤ ነገር ግን ከወንድም አብልጦ የሚጠጋጋ ወዳጅ አለ።"
}