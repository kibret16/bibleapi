{
    "1": "እናቱ እርሱን ያስተማረችበት የማሳ ንጉስ የልሙኤል ቃል።",
    "2": "ልጄ ሆይ፥ ምንድር ነው? የሆዴ ልጅ ሆይ፥ ምንድር ነው? የስእለቴ ልጅ ሆይ፥ ምንድር ነው?",
    "3": "ጉልበትህን ለሴቶች አትስጥ፥ መንገድህንም ነገስታትን ለሚያጠፉ።",
    "4": "ለነገስታት አይገባም፥ ልሙኤል ሆይ፥ ነገስታት የወይን ጠጅ ይጠጡ ዘንድ አይገባም። መሳፍንትም፦ ብርቱ መጠጥ ወዴት ነው? ይሉ ዘንድ፤",
    "5": "እንዳይጠጡና ህግን እንዳይረሱ፥ የድሃ ልጆችንም ፍርድ እንዳያጎድሉ።",
    "6": "ለጥፋት ለቀረበው ሰው ብርቱ መጠጥ ስጡት፥ ነፍሱ ለመረረውም የወይን ጠጅ ስጡት፤",
    "7": "ይጠጣ ድህነቱንም ይርሳ፥ ጉስቁልናውንም ከእንግዲህ ወዲህ አያስብ።",
    "8": "አፍህን ስለ ዲዳው ክፈት፥ ተስፋ ስለሌላቸውም ሁሉ ተፋረድ።",
    "9": "አፍህን ክፍት፥ በእውነትም ፍረድ፤ ለድሃና ለምስኪን ፍረድ።",
    "10": "ልባም ሴትን ማን ሊያገኛት ይችላል? ዋጋዋ ከቀይ እንቁ እጅግ ይበልጣል።",
    "11": "የባልዋ ልብ ይታመንባታል፥ ምርኮም አይጎድልበትም።",
    "12": "እድሜዋን ሙሉ መልካም ታደርግለታለች፥ ክፉም አታደርግም።",
    "13": "የበግ ጠጉርና የተልባ እግር ትፈልጋለች፥ በእጆችዋም ደስ ብሎአት ትሰራለች።",
    "14": "እርስዋ እንደ ነጋዴ መርከብ ናት፤ ከሩቅ አገር ምግብዋን ትሰበስባለች።",
    "15": "ገና ሌሊት ሳለ ትነሳለች ለቤትዋም ሰዎች ምግባቸውን፥ ለገረዶችዋም ተግባራቸውን ትሰጣለች።",
    "16": "እርሻንም ተመልክታ ትገዛለች፤ ከእጅዋም ፍሬ ወይን ትተክላለች።",
    "17": "ወገብዋን በሃይል ትታጠቃለች፥ ክንድዋንም ታበረታለች።",
    "18": "ንግድዋ መልካም እንደ ሆነ ትመለከታለች፤ መብራትዋ በሌሊት አይጠፋም።",
    "19": "እጅዋን ወደ አመልማሎ ትዘረጋለች፥ ጣቶችዋም እንዝርትን ይይዛሉ።",
    "20": "እጅዋን ወደ ድሃ ትዘረጋለች፥ ወደ ችግረኛም እጅዋን ትሰድዳለች።",
    "21": "ለቤትዋ ሰዎች ከበረዶ ብርድ የተነሳ አትፈራም፥ የቤትዋ ሰዎች ሁሉ እጥፍ ድርብ የለበሱ ናቸውና።",
    "22": "ለራስዋም ግብረ መርፌ ስጋጃ ትሰራለች፤ ጥሩ በፍታና ቀይ ግምጃ ትለብሳለች።",
    "23": "ባልዋ በአገር ሽማግሌዎች መካከል በሸንጎ በተቀመጠ ጊዜ በበር የታወቀ ይሆናል።",
    "24": "የበፍታ ቀሚስ እየሰራች ትሸጣለች፥ ለነጋዴም ድግ ትሸጣለች።",
    "25": "ብርታትና ከበሬታ ልብስዋ ነው፤ በኋላም ዘመን ላይ ትስቃለች።",
    "26": "አፍዋን በጥበብ ትከፍታለች፤ የርህራሄም ህግ በምላስዋ አለ።",
    "27": "የቤትዋንም ሰዎች አካሄድ በደህና ትመለከታለች፥ የሃኬትንም እንጀራ አትበላም።",
    "28": "ልጆችዋ ይነሳሉ፥ ምስጋናዋንም ይናገራሉ፤ ባልዋ ደግሞ እንዲህ ብሎ ያመሰግናታል፦",
    "29": "መልካም ያደረጉ ብዙ ሴቶች አሉ፥ አንቺ ግን ከሁሉ ትበልጫለሽ።",
    "30": "ውበት ሃሰት ነው፥ ደም ግባትም ከንቱ ነው፤ እግዚአብሔርን የምትፈራ ሴት ግን እርስዋ ትመሰገናለች።",
    "31": "ከእጅዋ ፍሬ ስጡአት፥ ስራዎችዋም በሸንጎ ያመስግኑአት።"
}