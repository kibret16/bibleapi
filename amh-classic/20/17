{
    "1": "ጥል ባለበት ዘንድ እርድ ከሞላበት ቤት በፀጥታ ደረቅ ቁራሽ ይሻላል።",
    "2": "አስተዋይ ባርያ ነውረኛውን ልጅ ይገዛል፥ በወንድማማች መካከልም ርስትን ይካፈላል።",
    "3": "ማቅለጫ ለብር፥ ከውር ለወርቅ ነው፤ እግዚአብሔር ግን ልብን ይፈትናል።",
    "4": "ክፉ ሰው የበደለኛን ከንፈር ይሰማል፤ ሃሰተኛም ወደ ተንኮለኛ ምላስ ያደምጣል።",
    "5": "በድሃ የሚያላግጥ ፈጣሪውን ይሰድባል፤ በጥፋትም ደስ የሚለው ሳይቀጣ አይቀርም።",
    "6": "የሽማግሌዎች አክሊል የልጅ ልጆች ናቸው፤ የልጆችም ክብር አባቶቻቸው ናቸው።",
    "7": "ለሰነፍ የኩራት አነጋገር አይገባውም፤ ይልቁንም ሃሰተኛ ከንፈር ለመኮንን አይገባውም።",
    "8": "ገንዘብ ባደረገው ፊት መማለጃ እንደ ተዋበ እንቁ ነው፥ ወደ ዞረበትም ስፍራ ሁሉ ስራውን ያቀናል።",
    "9": "ሃጢአትን የሚከድን ሰው ፍቅርን ይሻል፤ ነገርን የሚደጋግም ግን የተማመኑትን ወዳጆቹን ይለያያል።",
    "10": "መቶ ግርፋት በሰነፍ ጠልቆ ከሚገባ ይልቅ ተግሳፅ በአስተዋይ ሰው ጠልቆ ወደ ልቡ ይገባል።",
    "11": "ክፉ ሰው አመፃን ብቻ ይሻል፤ ስለዚህ ጨካኝ መልአክ ይላክበታል።",
    "12": "ሰነፍን በስንፍናው ከመገናኘት ልጆችዋ የተነጠቁባትን ድብ መገናኘት ይሻላል።",
    "13": "በመልካም ፋንታ ክፉን የሚመልስ፥ ክፉ ነገር ከቤቱ አትርቅም።",
    "14": "የጠብ መጀመሪያ እንደ ውሃ አፈሳሰስ ነው፤ ስለዚህ ጠብ ሳይበረታ አንተ ክርክርን ተው።",
    "15": "ሃጥኡን የሚያፀድቅና በፃድቁ ላይ የሚፈርድ፥ ሁለቱ በእግዚአብሔር ዘንድ አስፀያፊዎች ናቸው።",
    "16": "በሰነፍ እጅ የጥበብ መግዣ ገንዘብ መኖሩ ስለ ምንድር ነው? ጥበብን ይገዛ ዘንድ አእምሮ የለውምና።",
    "17": "ወዳጅ በዘመኑ ሁሉ ይወድዳል፤ ወንድምም ለመከራ ይወለዳል።",
    "18": "አእምሮ የጎደለው ሰው አጋና ይመታል፥ በባልንጀራውም ፊት ይዋሳል።",
    "19": "አመፃን የሚወድድ ክርክርን ይወድዳል፤ ደጁንም ዘለግ የሚያደርግ ውድቀትን ይሻል።",
    "20": "ጠማማ ልብ ያለው መልካምን አያገኝም፥ ምላሱንም የሚገለብጥ በክፉ ላይ ይወድቃል።",
    "21": "ሰነፍን የሚወልድ ህዘን ይሆንበታል፥ የደንቆሮ ልጅም አባት ደስ አይለውም።",
    "22": "ደስ ያላት ልብ መልካም መድሃኒት ናት፤ ያዘነች ነፍስ ግን አጥንትን ታደርቃለች።",
    "23": "ሃጥእ የፍርድን መንገድ ለማጥመም ከብብት መማለጃን ይወስዳል።",
    "24": "በአስተዋይ ፊት ጥበብ ትኖራለች፤ የሰነፍ አይን ግን በምድር ዳርቻ ነው።",
    "25": "ሰነፍ ልጅ ለአባቱ ፀፀት ነው፥ ለወለደችውም ምሬት ነው።",
    "26": "ፃድቅን መቅጣት፥ ጨዋ ሰውንም በፃድቅነቱ መምታት መልካም አይደለም።",
    "27": "ጥቂት ቃልን የሚናገር አዋቂ ነው፥ መንፈሱም ቀዝቃዛ የሆነ አስተዋይ ነው።",
    "28": "ሰነፍ ዝም ቢል ጠቢብ ሆኖ ይቆጠራል፥ ከንፈሩንም የሚቆልፍ፦ ባለ አእምሮ ነው ይባላል።"
}