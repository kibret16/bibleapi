{
    "1": "ሃጥእ ማንም ሳያሳድደው ይሸሻል፤ ፃድቅ ግን እንደ አንበሳ ያለ ፍርሃት ይኖራል።",
    "2": "ስለ አገሪቱ አመፀኝነት አለቆችዋ ብዙ ሆኑ፤ በአስተዋይና በአዋቂ ሰው ግን ዘመንዋ ይረዝማል።",
    "3": "ድሆችን የሚያስጨንቅ ምስኪን ሰው እህልን እንደሚያጠፋ እንደ ዶፍ ዝናብ ነው።",
    "4": "ህግን የሚተዉ ሰዎች ሃጥአንን ያመሰግናሉ፤ ህግ ጠባቂዎች ግን ይጠሉአቸዋል።",
    "5": "ክፉዎች ሰዎች ፍርድን አያስተውሉም፤ እግዚአብሔርን የሚሹ ግን ሁሉን ያስተውላሉ።",
    "6": "በጠማማ መንገድ ከሚሄድ ባለጠጋ ያለ ነውር የሚሄድ ድሃ ይሻላል።",
    "7": "ህግን የሚጠብቅ አስተዋይ ልጅ ነው፤ ምናምንቴዎችን የሚከተል ግን አባቱን ያሳፍራል።",
    "8": "በአራጣ ብዛትና በቅሚያ ሃብቱን የሚያበዛ ለድሃ ለሚራራ ያከማችለታል።",
    "9": "ህግን ከመስማት ጆሮውን የሚመልስ ፀሎቱ አስፀያፊ ናት።",
    "10": "ቅኖችን በክፉ መንገድ የሚያስት፥ እርሱ ወደ ጉድጓዱ ይወድቃል፤ ፍፁማን ግን መልካም ነገርን ይወርሳሉ።",
    "11": "ባለጠጋ ሰው ለራሱ ጠቢብ የሆነ ይመስለዋል፤ አስተዋይ ድሃ ግን ይመረምረዋል።",
    "12": "ፃድቃን ድል ባደረጉ ጊዜ ብዙ ክብር አለ፤ ሃጥአን ከፍ ከፍ ባሉ ጊዜ ግን ሰው ይሸሸጋል።",
    "13": "ሃጢአቱን የሚሰውር አይለማም፤ የሚናዘዝባትና የሚተዋት ግን ምህረትን ያገኛል።",
    "14": "ሁልጊዜ የሚፈራ ሰው ምስጉን ነው፤ ልቡን የሚያፀና ግን በክፉ ላይ ይወድቃል።",
    "15": "በድሃ ህዝብ ላይ የሚገዛ ክፉ መኮንን እንደሚያገሳ አንበሳን እንደ ተራበ ድብ ነው።",
    "16": "አእምሮ የጎደለው መኮንን ትልቅ ግፈኛ ነው፤ ግፍን የሚጠላ ግን ብዙ ዘመን ይኖራል።",
    "17": "የሰው ደም ያለበት ሰው እንደ ጉድጓድ ይሸሻል፥ ማንም አያስጠጋውም።",
    "18": "በቅንነት የሚሄድ ይድናል፤ በጠማምነት የሚሄድ ግን ወዲያው ይወድቃል።",
    "19": "ምድሩን የሚያርስ እንጀራ ይጠግባል፤ ምናምንቴዎችን የሚከተል ግን ድህነት ይሞላበታል።",
    "20": "የታመነ ሰው እጅግ ይባረካል፤ ባለጠጋ ለመሆን የሚቸኩል ግን ሳይቀጣ አይቀርም።",
    "21": "ማድላት፥ በቁራሽ እንጀራም መበደል መልካም አይደለም።",
    "22": "ምቀኛ ሰው ባለጠጋ ለመሆን ይቸኩላል ችጋርም እንደሚመጣበት አያውቅም።",
    "23": "ምላሱን ከሚያጣፍጥ ይልቅ ሰውን የሚገስፅ በኋላ ሞገስ ያገኛል።",
    "24": "ከአባቱና ከእናቱ የሚሰርቅ፦ ሃጢአትን አልሰራሁም የሚልም የአጥፊ ባልንጀራ ነው።",
    "25": "የሚጎመጅ ሰው ክርክርን ያነሳሳል፤ በእግዚአብሔር የሚታመን ግን ይጠግባል።",
    "26": "በገዛ ልቡ የሚታመን ሰው ሰነፍ ነው፤ በጥበብ የሚሄድ ግን ይድናል።",
    "27": "ለድሃ የሚሰጥ አያጣም፤ አይኖቹን የሚጨፍን ግን እጅግ ይረገማል።",
    "28": "ሃጥአን በተነሱ ጊዜ ሰዎች ይሸሸጋሉ፤ እነርሱ በጠፉ ጊዜ ግን ፃድቃን ይበዛሉ።"
}