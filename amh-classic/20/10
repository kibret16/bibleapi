{
    "1": "የሰሎሞን ምሳሌዎች። ጠቢብ ልጅ አባቱን ደስ ያሰኛል፤ ሰነፍ ልጅ ግን ለእናቱ ህዘን ነው።",
    "2": "በሃጢአት የተገኘ መዝገብ ጥቅም የለውም፤ ፅድቅ ግን ከሞት ያድናል።",
    "3": "እግዚአብሔር የፃድቁን ነፍስ አያስርብም፤ የሃጥአንን ምኞት ግን ይገለብጣል።",
    "4": "የታካች እጅ ችግረኛ ታደርጋለች፤ የትጉ እጅ ግን ባለጠጋ ታደርጋለች።",
    "5": "በበጋ የሚያከማች ልጅ አስተዋይ ነው፤ በመከር የሚተኛ ግን እርሱ ራሱን ያስነውራል።",
    "6": "በረከት በፃድቅ ራስ ላይ ነው፤ የሃጥአንን አፍ ግን ግፍ ይከድነዋል።",
    "7": "የፃድቅ መታሰቢያ ለበረከት ነው፤ የሃጥአን ስም ግን ይጠፋል።",
    "8": "በልቡ ጠቢብ የሆነ ትእዛዝን ይቀበላል፤ በከንፈሩ የሚሰንፍ ግን ይወድቃል።",
    "9": "ያለ ነውር የሚሄድ ተማምኖ ይሄዳል፤ መንገዱን የሚያጣምም ግን ይታወቃል።",
    "10": "በአይኑ የሚጠቅስ መከራን ያመጣል፤ ደፍሮ የሚገስፅ ግን ሰላምን ያደርጋል።",
    "11": "የፃድቅ አፍ የህይወት ምንጭ ናት፤ የሃጥአንን አፍ ግን ግፍ ይከድነዋል።",
    "12": "ጥል ክርክርን ታስነሳለች፤ ፍቅር ግን ሃጢአትን ሁሉ ትከድናለች።",
    "13": "በብልሃተኛ ከንፈር ጥበብ ትገኛለች፤ በትር ግን አእምሮ ለጎደለው ሰው ጀርባ ነው።",
    "14": "ጠቢባን እውቀትን ይሸሽጋሉ፤ የሰነፍ አፍ ግን ለጥፋት ይቀርባል።",
    "15": "የባለጠጋ ሃብት ለእርሱ የፀናች ከተማ ናት፤ የድሆች ጥፋት ድህነታቸው ነው።",
    "16": "የፃድቅ ደመወዝ ለህይወት ነው፤ የሃጥእ ፍሬ ግን ለሃጢአት ነው።",
    "17": "ተግሳፅን የሚጠብቅ በህይወት መንገድ ይሄዳል፤ ዘለፋን የሚተው ግን ይስታል።",
    "18": "ጥልን የሚከድን ሃሰተኛ ከንፈር አለው፤ ሃሜትንም የሚገልጥ ሰነፍ ነው።",
    "19": "በቃል ብዛት ውስጥ ሃጢአት ሳይኖር አይቀርም፤ ከንፈሩን የሚገታ ግን አስተዋይ ነው።",
    "20": "የፃድቅ ምላስ የተፈተነ ብር ነው፤ የሃጥአን ልብ ግን ምናምን ነው።",
    "21": "የፃድቅ ከንፈሮች ብዙ ሰዎችን ይመግባሉ፤ ሰነፎች ግን ከልባቸው ጉድለት የተነሳ ይሞታሉ።",
    "22": "የእግዚአብሔር በረከት ባለጠጋ ታደርጋለች፥ ህዘንንም ከእርስዋ ጋር አይጨምርም።",
    "23": "ክፉ ነገር ማድረግ ለሰነፍ ሰው ጨዋታ ነው፤ እንዲሁም ጥበብ ለአስተዋይ ነው።",
    "24": "የሃጥእ ሰው ፍርሃት በላዩ ይመጣበታል፥ ለፃድቃንም ምኞታቸው ትሰጣቸዋለች።",
    "25": "አውሎ ነፋስ ሲያልፍ ሃጥእ አይገኝም፤ ፃድቅ ግን የዘላለም መሰረት ነው።",
    "26": "ሆምጣጤ ጥርስን፥ ጢስም አይንን እንደሚጎዳ፥ እንዲሁም ታካች ለላኩት።",
    "27": "እግዚአብሔርን መፍራት ዘመንን ታረዝማለች፤ የሃጥአን እድሜ ግን ታጥራለች።",
    "28": "የፃድቃን አለኝታ ደስታ ነው፤ የሃጥአን ተስፋ ግን ይጠፋል።",
    "29": "የእግዚአብሔር መንገድ ያለ ነውር ለሚሄድ አምባ ነው፥ ጥፋት ግን ክፋትን ለሚያደርጉ።",
    "30": "ፃድቃን ለዘላለም አይናወጡም፤ ሃጥአን ግን በምድር ላይ አይቀመጡም።",
    "31": "የፃድቅ አፍ ጥበብን ይናገራል፤ ጠማማ ምላስ ግን ትቆረጣለች።",
    "32": "የፃድቅ ከንፈሮች ደስ የሚያሰኝ ነገርን ያውቃሉ፤ የሃጥአን አፍ ግን ጠማማ ነው።"
}