{
    "1": "በከንፈሩ ከሚወሳልት ሰነፍ ይልቅ ያለ ነውር የሚሄድ ድሃ ይሻላል።",
    "2": "ነፍስ እውቀት የሌለባት ትሆን ዘንድ መልካም አይደለም፤ እግሩንም የሚያፈጥን ከመንገድ ይስታል።",
    "3": "የሰው ስንፍና መንገዱን ታጣምምበታለች፥ ልቡም በእግዚአብሔር ላይ ይቆጣል።",
    "4": "ባለጠግነት ብዙ ወዳጆች ይጨምራል፤ የድሃ ወዳጅ ግን ከእርሱ ይርቃል።",
    "5": "ሃሰተኛ ምስክር ሳይቀጣ አይቀርም፥ በሃሰትም የሚናገር አያመልጥም።",
    "6": "ብዙ ሰዎች ለጋሱን ያቆላምጣሉ፥ ስጦታ ለሚሰጥም ሁሉ ወዳጅ ነው።",
    "7": "ድሃን ሰው ወንድሞቹ ሁሉ ይጠሉታል፤ ይልቁንም ወዳጆቹ ከእርሱ ይርቃሉ። እነርሱንም በቃል ቢከተላቸው አንዳች አይረቡትም።",
    "8": "ጥበብን የሚያገኝ ነፍሱን ይወድዳል፥ ማስተዋልንም የሚጠብቅ መልካም ነገርን ያገኛል።",
    "9": "ሃሰተኛ ምስክር ሳይቀጣ አይቀርም፤ በሃሰትም የሚናገር ይጠፋል።",
    "10": "ለሰነፍ ቅምጥልነት አይገባውም፥ ይልቁንም ባርያ በአለቆች ላይ ይገዛ ዘንድ።",
    "11": "ሰውን ጠቢብ አእምሮው ከቁጣ ያዘገየዋል፥ ለበደለኛውም ይቅር ይል ዘንድ ክብር ይሆንለታል።",
    "12": "እንደ አንበሳ ግሳት የንጉስ ቁጣ ነው፥ ሞገሱም በመስክ ላይ እንዳለ ጠል ነው።",
    "13": "ሰነፍ ልጅ ለአባቱ ህዘን ነው፥ ጠበኛም ሚስት እንደማያቋርጥ ነጠብጣብ ናት።",
    "14": "ቤትና ባለጠግነት ከአባቶች ዘንድ ይወረሳሉ፤ አስተዋይ ሚስት ግን ከእግዚአብሔር ዘንድ ናት።",
    "15": "ተግባር መፍታት እንቅልፍን ታመጣለች፥ የታካችም ነፍስ ትራባለች።",
    "16": "ትእዛዝን የሚጠብቅ ነፍሱን ይጠብቃል፤ መንገዱን ቸል የሚል ግን ይጠፋል።",
    "17": "ለድሃ ቸርነትን የሚያደርግ ለእግዚአብሔር ያበድራል፥ በጎነቱንም መልሶ ይከፍለዋል።",
    "18": "ተስፋ ገና ሳለች ልጅህን ገስፅ፥ መሞቱንም አትሻ።",
    "19": "ንዴተኛ ሰው መቀጮ ይከፍላል፤ ብታድነውም ደግሞ ትጨምራለህ።",
    "20": "ምክርን ስማ፥ ተግሳፅንም ተቀበል በፍፃሜህ ጠቢብ ትሆን ዘንድ።",
    "21": "በሰው ልብ ብዙ አሳብ አለ፤ የእግዚአብሔር ምክር ግን እርሱ ይፀናል።",
    "22": "የሰው ቸርነት የእርሱ ፍሬ ነው፤ ከሃሰተኛ ባለጠጋም እውነተኛ ድሃ ይሻላል።",
    "23": "እግዚአብሔርን መፍራት ወደ ህይወት ይመራል፤ የሚፈራውም ጠግቦ ይኖራል፥ ክፉ ነገርም አያገኘውም።",
    "24": "ታካች ሰው እጁን በወጭቱ ያጠልቃታል፥ ወደ አፉ ስንኳ አይመልሳትም።",
    "25": "ፌዘኛ ብትገርፈው አላዋቂ ብልሃተኛ ይሆናል፤ አስተዋይን ሰው ብትገስፀው እውቀትን ያገኛል።",
    "26": "አባቱን የሚያስከፋ እናቱንም የሚያሳድድ የሚያሳፍርና ጎስቋላ ልጅ ነው።",
    "27": "ልጅ ሆይ፥ ተግሳፅን ከሰማህ በኋላ ከእውቀት ቃል መሳሳትን ተው።",
    "28": "ወስላታ ምስክር በፍርድ ያፌዛል፥ የሃጥአንም አፍ ክፋትን ይውጣል።",
    "29": "ለሚያፌዙ ሰዎች ፍርድ ተዘጋጅታለች፥ ለሰነፎችም ጀርባ በትር።"
}