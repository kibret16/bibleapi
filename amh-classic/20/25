{
    "1": "እነዚህም ደግሞ የይሁዳ ንጉስ የህዝቅያስ ሰዎች የቀዱአቸው የሰሎሞን ምሳሌዎች ናቸው።",
    "2": "የእግዚአብሔር ክብር ነገርን መሰወር ነው፤ የነገስታት ክብር ግን ነገርን መመርመር ነው።",
    "3": "እንደ ሰማይ ከፍታ እንደ ምድርም ጥልቀት የነገስታት ልብ አይመረመርም።",
    "4": "ከብር ዝገትን አስወግድ፥ ፈፅሞም ይጠራል።",
    "5": "ከንጉስ ፊት ሃጥአንን አርቅ፥ ዙፋኑም በፅድቅ ትፀናለች።",
    "6": "በንጉስ ፊት አትመካ፥ በታላላቆችም ስፍራ አትቁም፤",
    "7": "አይኖችህ ባዩት በመኮንን ፊት ከምትዋረድ፦ ወደዚህ ከፍ በል ብትባል ይሻልሃልና።",
    "8": "ባልንጀራህ ባሳፈረህ ጊዜ ኋላ እንዳትፀፀት ለክርክር ፈጥነህ አትውጣ",
    "9": "ክርክርህን ከባልንጀራህ ጋር ተከራከር፤ የሌላ ሰው ምስጢር ግን አትግለጥ፥",
    "10": "የሚሰማ እንዳይነቅፍህ፥ አንተንም ከማነወር ዝም እንዳይል።",
    "11": "የወርቅ እንኮይ በብር ፃህል ላይ፤ የጊዜው ቃል እንዲሁ ነው።",
    "12": "የምትሰማን ጆሮ የሚዘልፍ ጠቢብ ሰው እንደ ወርቅ ጉትቻ እንደሚያንፀባርቅም እንቁ እንዲሁ ነው።",
    "13": "በመከር ወራት የውርጭ ጠል ደስ እንደሚያሰኝ፥ እንዲሁ የታመነ መልእክተኛ ለላኩት ነው፤ የጌቶቹን ነፍስ ያሳርፋልና።",
    "14": "ስለ ስጦታው በሃሰት የሚመካ ሰው ዝናብ እንደማይከተለው ደመና ነፋስም ነው።",
    "15": "በትእግስት አለቃ ይለዝባል፥ የገራም ምላስ አጥንትን ይሰብራል።",
    "16": "አጥብቀህ እንዳትጠግብ እንዳትተፋውም ማር ባገኘህ ጊዜ የሚበቃህን ብላ።",
    "17": "እንዳይሰለችህ እንዳይጠላህም እግርህን ወደ ባልንጀራህ ቤት አታዘውትር።",
    "18": "በባልንጀራው በሃሰት የሚመሰክር እንደ መዶሻና እንደ ሰይፍ እንደ ተሳለም ፍላፃ ነው።",
    "19": "ወስላታውን ሰው በመከራ ጊዜ መተማመን እንደ ተሰበረ ጥርስና እንደ ሰለለ እግር ነው።",
    "20": "ለሚያዝን ልብ ዝማሬ የሚዘምር፥ ለብርድ ቀን መጎናፀፊያውን እንደሚያስወግድ በቁስልም ላይ እንደ መፃፃ እንዲሁ ነው።",
    "21": "ጠላትህ ቢራብ እንጀራ አብላው፥ ቢጠማም ውሃ አጠጣው፤",
    "22": "ፍም በራሱ ላይ ትሰበስባለህና፥ እግዚአብሔርም ዋጋህን ይመልስልሃልና።",
    "23": "የሰሜን ነፋስ ወጀብ ያመጣል፤ ሃሜተኛ ምላስም የሰውን ፊት ያስቆጣል።",
    "24": "ከጠበኛ ሴት ጋር በአንድ ቤት ከመቀመጥ በሰገነት ማእዘን መቀመጥ ይሻላል።",
    "25": "የቀዘቀዘ ውሃ ለተጠማች ነፍስ ደስ እንደሚያሰኝ፥ ከሩቅ አገር የመጣ መልካም ምስራች እንዲሁ ነው።",
    "26": "በሃጥእ ፊት የሚወድቅ ፃድቅ እንደደፈረሰ ፈሳሽና እንደ ረከሰ ምንጭ ነው።",
    "27": "ብዙ ማር መብላት መልካም አይደለም፤ እንዲሁም የራስን ክብር መፈላለግ አያስከብርም።",
    "28": "ቅጥር እንደሌላት እንደ ፈረሰች ከተማ፥ መንፈሱን የማይከለክል ሰው እንዲሁ ነው።"
}