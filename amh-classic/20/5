{
    "1": "ልጄ ሆይ፥ ወደ ጥበቤ አድምጥ፤ ጆሮህን ወደ ትምህርቴ መልስ፥",
    "2": "ጥንቃቄን ትጠብቅ ዘንድ ከንፈሮችህም እውቀትን እንዲጠብቁ።",
    "3": "ከጋለሞታ ሴት ከንፈር ማር ይንጠባጠባልና፥ አፍዋም ከቅቤ የለሰለሰ ነውና፤",
    "4": "ፍፃሜዋ ግን እንደ እሬት የመረረ ነው፥ ሁለት አፍ እንዳለው ሰይፍም የተሳለ ነው።",
    "5": "እግሮችዋ ወደ ሞት ይወርዳሉ፥ አረማመድዋም ወደ ሲኦል ነው፤",
    "6": "የቀና የህይወትን መንገድ አታገኝም፤ በአካሄድዋ የተቅበዘበዘች ናት፥ የሚታወቅም አይደለም።",
    "7": "አሁንም ልጆቼ ሆይ፥ ስሙኝ፥ ከአፌም ቃል አትራቁ።",
    "8": "መንገድህን ከእርስዋ አርቅ፥ ወደ ቤትዋም ደጅ አትቅረብ፥",
    "9": "ክብርህ ለሌላ እንዳትሰጥ፥ እድሜህም ለጨካኝ፤",
    "10": "ሌሎች ከሃብትህ እንዳይጠግቡ፥ ድካምህም በባእድ ሰው ቤት እንዳይሆን።",
    "11": "በመጨረሻም ስጋህና ሰውነትህ በጠፋ ጊዜ ታለቅሳለህ፥",
    "12": "ትላለህም፦ እንዴት ትምህርትን ጠላሁ፥ ልቤም ዘለፋን ናቀ!",
    "13": "የአስተማሪዎቼንም ቃል አልሰማሁም፥ ጆሮቼንም ወደ አስተማሪዎቼ አላዘነበልሁም።",
    "14": "በማህበርና በጉባኤ መካከል ወደ ክፉ ሁሉ ለመድረስ ጥቂት ቀረኝ።",
    "15": "ከጉድጓድህ ውሃ፥ ከምንጭህም የሚፈልቀውን ውሃ ጠጣ።",
    "16": "ምንጮችህ ወደ ሜዳ፥ ወንዞችህ ወደ አደባባይ፥ ይፈስሳሉን?",
    "17": "ለአንተ ብቻ ይሁኑ፥ ከአንተ ጋር ላሉ እንግዶችም አይሁኑ።",
    "18": "ምንጭህ ቡሩክ ይሁን፤ ከጉብዝናህም ሚስት ጋር ደስ ይበልህ።",
    "19": "እንደ ተወደደች ዋላ እንደ ተዋበችም ሚዳቋ፥ ጡትዋ ሁልጊዜ ታርካህ፥ በፍቅርዋም ሁልጊዜ ጥገብ።",
    "20": "ልጄ ሆይ፥ ስለ ምን ጋለሞታ ሴት ትወድዳለህ? የሌላይቱንስ ብብት ለምን ታቅፋለህ?",
    "21": "የሰው መንገድ በእግዚአብሔር ፊት ነውና፥ አካሄዱንም ሁሉ እርሱ ይመለከታልና።",
    "22": "ሃጥአንን ሃጢአቱ ታጠምደዋለች፥ በሃጢአቱም ገመድ ይታሰራል።",
    "23": "አልተቀጣምና እርሱ ይሞታል፤ በስንፍናውም ብዛት ይስታል።"
}