{
    "1": "ጌታ እግዚአብሔር እንዲህ አሳየኝ፤ እነሆም፥ የኋለኛው ሳር በሚበቅልበት መጀመሪያ ላይ አንበጣን ፈጠረ፤ እነሆም፥ ከንጉሱ አጨዳ በኋላ የበቀለ የገቦ ነበረ።",
    "2": "የምድሩንም ሳር በልተው ከጨረሱ በኋላ፥ እኔ፦ ጌታ እግዚአብሔር ሆይ፥ ይቅር እንድትል እለምንሃለሁ ያእቆብ ታናሽ ነውና እንዴት ይቆማል? አልሁ።",
    "3": "እግዚአብሔርም ስለዚህ ነገር ተፀፀተ፤ ይህ አይሆንም፥ ይላል እግዚአብሔር፡፡",
    "4": "ጌታ እግዚአብሔርም እንዲህ አሳየኝ፤ እነሆም፥ ጌታ እግዚአብሔር በእሳት ለመፍረድ ጠራ፤ እርስዋም ታላቁን ቀላይና ምድርን በላች።",
    "5": "እኔም፦ ጌታ እግዚአብሔር ሆይ፥ እንድትተው እለምንሃለሁ፤ ያእቆብ ታናሽ ነውና እንዴት ይቆማል? አልሁ።",
    "6": "እግዚአብሔርም ስለዚህ ነገር ተፀፀተ፤ ይህ ደግሞ አይሆንም፥ ይላል ጌታ እግዚአብሔር፡፡",
    "7": "እንዲህም አሳየኝ፤ እነሆም፥ ጌታ ቱንቢውን ይዞ በቱንቢ በተሰራ ቅጥር ላይ ቆሞ ነበር።",
    "8": "እግዚአብሔርም፦ አሞፅ ሆይ፥ የምታየው ምንድር ነው? አለኝ። እኔም፦ ቱንቢ ነው አልሁ። ጌታም፦ እነሆ፥ በህዝቤ በእስራኤል መካከል ቱንቢ አደርጋለሁ፤ ከእንግዲህም ወዲህ ደግሞ አላልፋቸውም፤",
    "9": "የይስሃቅም የኮረብታው መስገጃዎች ይፈርሳሉ፥ የእስራኤልም መቅደሶች ባድማ ይሆናሉ፤ በኢዮርብአምም ቤት ላይ በሰይፍ እነሳለሁ አለ።",
    "10-11": "የቤቴልም ካህን አሜስያስ ወደ እስራኤል ንጉስ ወደ ኢዮርብአም ልኮ፦ አሞፅ፦ ኢዮርብአም በሰይፍ ይሞታል፥ እስራኤልም ከአገሩ ተማርኮ ይሄዳል ብሎአልና አሞፅ በእስራኤል ቤት መካከል አምፆብሃል፤ ምድሪቱም ቃሉን ሁሉ ልትሸከም አትችልም አለ።",
    "12": "አሜስያስም አሞፅን፦ ባለ ራእዩ ሆይ፥ ሂድ ወደ ይሁዳም ምድር ሽሽ፥ በዚያም እንጀራን ብላ፥",
    "13": "በዚያም ትንቢትን ተናገር፤ ነገር ግን ቤቴል የንጉስ መቅደስና የመንግስት ቤት ናትና ከእንግዲህ ወዲህ በዚህ ደግሞ ትንቢት አትናገር አለው።",
    "14": "አሞፅም መልሶ አሜስያስን አለው፦ እኔ ላም ጠባቂና ወርካ ለቃሚ ነኝ እንጂ ነቢይ ወይም የነቢይ ልጅ አይደለሁም፤",
    "15": "እግዚአብሔርም በጎቹን ከመከተል ወሰደኝ፥ እግዚአብሔርም፦ ሂድ፥ ለህዝቤም ለእስራኤል ትንቢት ተናገር አለኝ።",
    "16": "አሁንም የእግዚአብሔርን ቃል ስማ፤ አንተ። በእስራኤል ላይ ትንቢት አትናገር፥ በይስሃቅም ቤት ላይ አትስበክ ብለሃል፤",
    "17": "ስለዚህ እግዚአብሔር እንዲህ ይላል፦ ሚስትህ በከተማይቱ ውስጥ ጋለሞታ ትሆናለች፥ ወንዶችና ሴቶች ልጆችህም በሰይፍ ይወድቃሉ፥ ምድርህም በገመድ ትከፈላለች፤ አንተም በረከሰች ምድር ትሞታለህ፥ እስራኤልም ከምድሩ ተማርኮ ይሄዳል።"
}