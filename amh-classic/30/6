{
    "1": "በፅዮን ላሉ አለመኞች፥ በሰማርያም ተራራ ላይ ተዘልለው ለተቀመጡ፥ የእስራኤልም ቤት ወደ እነርሱ ለመጡባቸው ለአህዛብ አለቆች ወዮላቸው!",
    "2": "ወደ ካልኔ አልፋችሁ ተመልከቱ፤ ከዚያም ወደ ታላቂቱ ሃማት ሂዱ፤ ከዚያም ወደ ፍልስጥኤም ጌት ውረዱ፤ እነርሱ ከእነዚህ መንግስታት ይሻላሉን? ወይስ ድንበራቸው ከድንበራችሁ ይሰፋልን?",
    "3": "ክፉውን ቀን ከእናንተ ለምታርቁ፥ የግፍንም ወንበር ለምታቀርቡ፥",
    "4": "ከዝሆን ጥርስ በተሰራ አልጋ ላይ ለምትተኙ፥ በምንጣፋችሁም ላይ ተደላድላችሁ ለምትቀመጡ፥ ከበጎችም መንጋ ጠቦትን ከጋጥም ውስጥ ጥጃን ለምትበሉ፥",
    "5": "በመሰንቆም ድምፅ ለምትንጫጩ፥ እንደ ዳዊትም የዜማን እቃ ለምታዘጋጁ፥",
    "6": "በፋጋ የወይን ጠጅ ለምትጠጡ፥ እጅግ ባማረ ሽቱም ለምትቀቡ፥ ስለ ዮሴፍ መከራ ግን ለማታዝኑ ለእናንተ ወዮላችሁ!",
    "7": "ስለዚህ በምርኮ መጀመሪያ ይማረካሉ፥ ተደላድለው ከተቀመጡትም ዘንድ ዘፈን ይርቃል።",
    "8": "ጌታ እግዚአብሔር፦ የያእቆብን ትእቢት ተፀይፌአለሁ፥ አዳራሾቹንም ጠልቻለሁ፤ ስለዚህ ከተማይቱንና የሚኖሩባትን ሁሉ አሳልፌ እሰጣለሁ ብሎ በራሱ ምሎአል፥ ይላል የሰራዊት አምላክ እግዚአብሔር፡፡",
    "9": "እንዲህም ይሆናል፤ አስር ሰዎች በአንድ ቤት ውስጥ ቢቀሩ እነርሱ ይሞታሉ።",
    "10": "አጥንቱንም ከቤቱ ያወጡ ዘንድ የሰው ዘመድና አቃጣዩ ባነሱት ጊዜ፥ በቤቱም ውስጥ ያለውን፦ እስከ አሁን ድረስ ገና ሰው በአንተ ዘንድ አለን? ባለው ጊዜ፥ እርሱም፦ ማንም የለም ባለ ጊዜ፤ ያን ጊዜ፦ የእግዚአብሔርን ስም እንጠራ ዘንድ አይገባንምና ዝም በል ይለዋል።",
    "11": "እነሆም፥ እግዚአብሔር ያዝዛል፤ ታላቁንም ቤት በማፍረስ፥ ታናሹንም ቤት በመሰባበር ይመታል።",
    "12-13": "ፍርድን ወደ ሃሞት፥ የፅድቅንም ፍሬ ወደ እሬት የለወጣችሁ፥ በከንቱም ነገር ደስ የሚላችሁ፦ በሃይላችን ቀንድ የወሰድን አይደለምን? የምትሉ፥ እናንተ ሆይ፥ በውኑ ፈረሶች በጭንጫ ላይ ይጋልባሉን? ወይስ በሬዎች በዚያ ላይ ያርሳሉን?",
    "14": "የእስራኤል ቤት ሆይ፥ እነሆ፥ እኔ ህዝብን አስነሳባችኋለሁ፥ ይላል የሰራዊት አምላክ እግዚአብሔር፤ እነርሱም ከሃማት መግቢያ ጀምረው እስከ አረባ ወንዝ ድረስ ያስጨንቋችኋል።"
}