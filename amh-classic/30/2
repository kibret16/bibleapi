{
    "1": "እግዚአብሔር እንዲህ ይላል፦ የኤዶምያስን ንጉስ አጥንት አመድ እስኪሆን ድረስ አቃጥሎታልና ስለ ሶስት ወይም ስለ አራት የሞአብ ሃጢአት መቅሰፍቴን ከማድረግ አልመለስም።",
    "2": "በሞአብ ላይ እሳትን እሰድዳለሁ፥ የቂርዮትንም አዳራሾች ትበላለች፤ ሞአብም በውካታና በጩኸት በመለከትም ድምፅ ይሞታል፤",
    "3": "ፈራጅንም ከመካከልዋ አጠፋለሁ፥ ከእርሱም ጋር አለቆችዋን ሁሉ እገድላለሁ፥ ይላል እግዚአብሔር፡፡",
    "4": "እግዚአብሔር እንዲህ ይላል፦ የእግዚአብሔርን ህግ ጥለዋልና፥ ትእዛዙንም አልጠበቁምና፥ አባቶቻቸውም የተከተሉት ሃሰታቸው አስቶአቸዋልና ስለ ሶስት ወይም ስለ አራት የይሁዳ ሃጢአት መቅሰፍቴን ከማድረግ አልመለስም።",
    "5": "በይሁዳ ላይ እሳትን እሰድዳለሁ፥ የኢየሩሳሌምንም አዳራሾች ትበላለች።",
    "6": "እግዚአብሔር እንዲህ ይላል፦ ፃድቁን ስለ ብር፥ ችጋረኛውንም ስለ አንድ ጥንድ ጫማ ሽጠውታልና ስለ ሶስት ወይም ስለ አራት የእስራኤል ሃጢአት መቅሰፍቴን ከማድረግ አልመለስም።",
    "7": "የድሆችን ራስ በምድር ትቢያ ላይ ይረግጣሉ፥ የትሁታንንም መንገድ ያጣምማሉ፤ ቅዱሱንም ስሜን ያረክሱ ዘንድ አባትና ልጁ ወደ አንዲት ሴት ይገባሉ፤",
    "8": "በመሰዊያውም ሁሉ አጠገብ ለመያዣነት በተወሰደው ልብስ ላይ ይተኛሉ፤ በአምላካቸውም ቤት ውስጥ በካሳ የተወሰደውን ወይን ጠጅ ይጠጣሉ።",
    "9": "እኔ ግን ቁመቱ እንደ ዝግባ ቁመት፥ ብርታቱም እንደ ኮምበል ዛፍ የነበረውን አሞራዊውን ከፊታቸው አጠፋሁ፤ ፍሬውንም ከላዩ፥ ስሩንም ከታቹ አጠፋሁ።",
    "10": "የአሞራዊውንም ምድር ትወርሱ ዘንድ ከግብፅ ምድር አወጣኋችሁ፥ በምድረ በዳም አርባ አመት መራኋችሁ።",
    "11": "ከወንድ ልጆቻችሁም ነቢያትን፥ ከጎበዛዝቶቻችሁም ናዝራውያንን አስነሳሁ፤ እናንተ የእስራኤል ልጆች ሆይ፥ ይህ እንደዚህ አይደለምን? ይላል እግዚአብሔር፡፡",
    "12": "እናንተ ግን ናዝራውያኑን የወይን ጠጅ አጠጣችኋቸው፤ ነቢያቱንም፦ ትንቢትን አትናገሩ ብላችሁ አዘዛችኋቸው።",
    "13": "እነሆ፥ ነዶ የተሞላች ሰረገላ እንደምትደቀድቅ እንዲሁ እደቀድቃችኋለሁ።",
    "14": "ከርዋጪም ሽሽት ይጠፋል፥ ብርቱውም በብርታቱ አይበረታም፥ ሃያሉም ነፍሱን አያድንም፤",
    "15": "ቀስተኛውም አይቆምም፥ ፈጣኑም አይድንም፥ ፈረሰኛውም ነፍሱን አያድንም፤",
    "16": "በሃያላኑም መካከል ልበ ሙሉው በዚያ ቀን እራቁቱን ሆኖ ይሸሻል፥ ይላል እግዚአብሔር፡፡"
}