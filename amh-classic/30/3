{
    "1": "የእስራኤል ልጆች ሆይ፥ እግዚአብሔር በእናንተ፥ ከግብፅ ምድር ባወጣሁት ወገን ሁሉ ላይ የተናገረውን ይህን ቃል ስሙ፤",
    "2": "እንዲህም ብሎአል፦ እኔ ከምድር ወገን ሁሉ እናንተን ብቻችሁን አውቄአችኋለሁ፤ ስለዚህ ስለ ሃጢአታችሁ ሁሉ እበቀላችኋለሁ።",
    "3": "በውኑ ሁለት ሰዎች ሳይስማሙ በአንድነት ይሄዳሉን?",
    "4": "ወይስ አንበሳ የሚነጥቀው ነገር ሳያገኝ በጫካ ውስጥ ያገሳልን? ወይስ የአንበሳ ደቦል አንዳች ሳይዝ በመደቡ ሆኖ ይጮሃልን?",
    "5": "ወይስ ወፍ፥ አጥማጅ ከሌለው፥ በምድር ላይ በወጥመድ ይያዛልን? ወይስ ወስፈንጠር አንዳች ሳይዝ ከምድር ይፈነጠራልን?",
    "6": "ወይስ በከተማ ውስጥ መለከት ሲነፋ ህዝቡ አይፈራምን? ወይስ ክፉ ነገር በከተማ ላይ የመጣ እንደ ሆነ ያደረገው እግዚአብሔር አይደለምን?",
    "7": "በእውነት ጌታ እግዚአብሔር ምስጢሩን ለባርያዎቹ ለነቢያት ካልነገረ በቀር ምንም አያደርግም።",
    "8": "አንበሳው አገሳ፤ የማይፈራ ማን ነው? ጌታ እግዚአብሔር ተናገረ፤ ትንቢት የማይናገር ማን ነው?",
    "9": "በአዛጦን አዳራሾችና በግብፅ ምድር አዳራሾች አውሩና፦ በሰማርያ ተራሮች ላይ ተሰብሰቡ፥ በውስጥዋም የሆነውን ታላቁን ውካታ፥ በመካከልዋም ያለውን ግፍ ተመልከቱ በሉ።",
    "10": "ግፍንና ቅሚያን በአዳራሾቻቸው የሚያከማቹት ቅን ነገርን ያደርጉ ዘንድ አያውቁም፥ ይላል እግዚአብሔር፡፡",
    "11": "ስለዚህ ጌታ እግዚአብሔር እንዲህ ይላል፦ በምድሪቱ ዙሪያ ጠላት ይመጣል፤ ብርታትሽንም ከአንቺ ያወርዳል፥ አዳራሾችሽም ይበዘበዛሉ።",
    "12": "እግዚአብሔር እንዲህ ይላል፦ እረኛ ከአንበሳ አፍ ሁለት እግርን ወይም የጆሮን ጫፍ እንደሚያድን፥ እንዲሁ በሰማርያ በአልጋ ማእዘን፥ በደማስቆም በምንጣፍ ላይ የተቀመጡት የእስራኤል ልጆች ይድናሉ።",
    "13": "ስሙ፥ በያእቆብም ቤት ላይ መስክሩ፥ ይላል የሰራዊት አምላክ ጌታ እግዚአብሔር፡፡",
    "14": "እስራኤልን ስለ ሃጢአቱ በምበቀልበት ቀን የቤቴልን መሰዊያዎች ደግሞ እበቀላለሁ፤ የመሰዊያው ቀንዶች ይሰበራሉ፥ ወደ ምድርም ይወድቃሉ።",
    "15": "የክረምቱንና የበጋውን ቤት እመታለሁ፤ በዝሆንም ጥርስ የተለበጡት ቤቶች ይጠፋሉ፥ ታላላቆችም ቤቶች ይፈርሳሉ፥ ይላል እግዚአብሔር፡፡"
}