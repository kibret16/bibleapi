{
    "1": "በቴቁሄ ከላም ጠባቂዎች መካከል የነበረ አሞፅ በይሁዳ ንጉስ በኦዝያን ዘመን፥ በእስራኤልም ንጉስ በዮአስ ልጅ በኢዮርብአም ዘመን፥ የምድር መናወጥ ከሆነበቱ ከሁለት አመት በፊት ስለ እስራኤል ያየው ቃል ይህ ነው።",
    "2": "እንዲህም አለ፦ እግዚአብሔር በፅዮን ሆኖ ድምፁን ከፍ አድርጎ ይጮሃል፥ በኢየሩሳሌምም ሆኖ ቃሉን ይሰጣል፤ የእረኞችም ማሰማርያዎች ያለቅሳሉ፥ የቀርሜሎስም ራስ ይደርቃል።",
    "3": "እግዚአብሔር እንዲህ ይላል፦ ገለአድን በብረት መንኮራኩር አሂዶአልና ስለ ሶስት ወይም ስለ አራት የደማስቆ ሃጢአት መቅሰፍቴን ከማድረግ አልመለስም።",
    "4": "በአዛሄል ቤት እሳትን እሰድዳለሁ፥ የወልደ አዴርንም አዳራሾች ትበላለች።",
    "5": "የደማስቆንም መወርወሪያ እሰብራለሁ፥ ተቀማጮችንም ከአዌን ሸለቆ አጠፋለሁ፥ በትር የያዘውንም ከኤደን ቤት አጠፋለሁ የሶርያም ህዝብ ወደ ቂር ይማረካል፥ ይላል እግዚአብሔር፡፡",
    "6": "እግዚአብሔር እንዲህ ይላል፦ ለኤዶምያስ አሳልፈው ይሰጡአቸው ዘንድ ምርኮኞችን ሁሉ ማርከዋልና ስለ ሶስት ወይም ስለ አራት የጋዛ ሃጢአት መቅሰፍቴን ከማድረግ አልመለስም።",
    "7": "በጋዛ ቅጥር ላይ እሳትን እሰድዳለሁ፥ አዳራሾችዋንም ትበላለች።",
    "8": "ተቀማጮችን ከአዛጦን አጠፋለሁ፥ በትር የያዘውንም ከአስቀሎና አጠፋለሁ፤ እጄንም በአቃሮን ላይ እመልሳለሁ፥ ከፍልስጥኤማውያንም የቀሩት ይጠፋሉ፥ ይላል ጌታ እግዚአብሔር፡፡",
    "9": "እግዚአብሔር እንዲህ ይላል፦ ምርኮኞችን ሁሉ ለኤዶምያስ አሳልፈው ሰጥተዋልና፥ የወንድሞችንም ቃል ኪዳን አላሰቡምና ስለ ሶስት ወይም ስለ አራት የጢሮስ ሃጢአት መቅሰፍቴን ከማድረግ አልመለስም።",
    "10": "በጢሮስ ቅጥር ላይ እሳትን እሰድዳለሁ፥ አዳራሾችዋንም ትበላለች።",
    "11": "እግዚአብሔር እንዲህ ይላል፦ ወንድሙን በሰይፍ አሳድዶታልና፥ ርህራሄንም ሁሉ ጥሎአልና፥ ቁጣውም ሁልጊዜ ቀድዶአልና፥ መአቱንም ለዘላለም ጠብቆአልና ስለ ሶስት ወይም ስለ አራት የኤዶምያስ ሃጢአት መቅሰፍቴን ከማድረግ አልመለስም።",
    "12": "በቴማን ላይ እሳትን እሰድዳለሁ፥ የባሶራንም አዳራሾች ትበላለች።",
    "13": "እግዚአብሔር እንዲህ ይላል፦ ዳርቻቸውን ያሰፉ ዘንድ የገለአድን እርጉዞች ቀድደዋልና ስለ ሶስት ወይም ስለ አራት የአሞን ልጆች ሃጢአት መቅሰፍቴን ከማድረግ አልመለስም።",
    "14": "በረባት ቅጥር ላይ እሳትን አነድዳለሁ፤ በሰልፍም ቀን በጩኸት በአውሎ ነፋስም ቀን በሁከት አዳራሾችዋን ትበላለች፤",
    "15": "ንጉሳቸውም ከአለቆቹ ጋር በአንድነት ይማረካል፥ ይላል እግዚአብሔር፡፡"
}