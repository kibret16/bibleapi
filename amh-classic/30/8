{
    "1": "ጌታ እግዚአብሔር እንዲህ አሳየኝ፤ እነሆም፥ የቃርሚያ ፍሬ የሞላበት እንቅብ ነበረ።",
    "2": "እርሱም፦ አሞፅ ሆይ፥ የምታየው ምንድር ነው? አለኝ። እኔም፦ የቃርሚያ ፍሬ የሞላበት እንቅብ ነው አልሁት። እግዚአብሔርም አለኝ፦ ፍፃሜ በህዝቤ በእስራኤል ላይ መጥቶአል፤ ከእንግዲህ ወዲህ ደግሞ አላልፋቸውም።",
    "3": "የመቅደሱ ዝማሬ በዚያ ቀን ዋይታ ይሆናል፥ ይላል ጌታ እግዚአብሔር፤ የሰዎችም ሬሳ ይበዛል፥ በስፍራውም ሁሉ በዝምታ ይጣላል።",
    "4": "ችጋረኛውን የምትውጡ፥ የአገሩንም ድሃ የምታጠፉ እናንተ ሆይ፦",
    "5": "እህልን እንሸጥ ዘንድ መባቻው መቼ ያልፋል? የኢፍ መስፈሪያውንም እያሳነስን፥ ሰቅሉንም እያበዛን፥ በሃሰተኛም ሚዛን እያታለልን፥",
    "6": "ድሃውን በብር ችጋረኛውንም በአንድ ጥንድ ጫማ እንገዛ ዘንድ፥ የስንዴውን ግርድ እንሸጥ ዘንድ ስንዴውን እንድንሸምት ሰንበት መቼ ያልፋል? የምትሉ እናንተ ሆይ፥ ይህን ስሙ።",
    "7": "እግዚአብሔር በያእቆብ ክብር እንዲህ ብሎ ምሎአል፦ ስራቸውን ሁሉ ለዘላለም ምንም አልረሳም።",
    "8": "በውኑ ምድሪቱ ስለዚህ ነገር አትናወጥምን? በእርስዋም የሚኖር ሁሉ አያለቅስምን? ሙላዋም እንደ ወንዙ ትነሳለች እንደ ግብፅም ወንዝ ትነሳለች ደግሞም ትወርዳለች።",
    "9": "በዚያም ቀን ፀሃይ በቀትር እንድትገባ አደርጋለሁ፥ ይላል ጌታ እግዚአብሔር፤ በብርሃንም ቀን ምድሩን አጨልማለሁ።",
    "10": "አመት በአላችሁንም ወደ ልቅሶ፥ ዝማሬአችሁንም ወደ ዋይታ እለውጣለሁ፤ ማቅንም በወገብ ሁሉ፥ ራስ መንጨትንም በሁሉ ላይ አመጣለሁ፤ እንደ አንድያ ልጅም ልቅሶ፥ ፍፃሜውንም እንደ መራራ ቀን አደርገዋለሁ።",
    "11": "እነሆ፥ በምድር ላይ ራብን የምሰድድበት ዘመን ይመጣል፥ ይላል ጌታ እግዚአብሔር፤ እርሱም የእግዚአብሔርን ቃል ከመስማት እንጂ እንጀራን ከመራብና ውሃን ከመጠማት አይደለም።",
    "12": "ከባህርም እስከ ባህር ድረስ፥ ከሰሜንም እስከ ምስራቅ ድረስ ይቅበዘበዛሉ፤ የእግዚአብሔርን ቃል ለመሻት ይርዋርዋጣሉ፥ አያገኙትምም።",
    "13": "በዚያ ቀን መልካካሞች ደናግል ጎበዛዝትም በጥም ይዝላሉ።",
    "14": "በሰማርያ ሃጢአት የሚምሉና፦ ዳን ሆይ፥ ህያው አምላክህን! ደግሞ፦ ህያው የቤርሳቤህን መንገድ! ብለው የሚሉ፥ እነርሱ ይወድቃሉ፥ ደግሞም አይነሱም።"
}