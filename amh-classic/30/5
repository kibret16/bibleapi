{
    "1": "የእስራኤል ቤት ሆይ፥ በእናንተ ላይ ለሙሾ የማነሳውን ይህን ቃል ስሙ።",
    "2": "የእስራኤል ድንግል ወደቀች፥ ከእንግዲህም ወዲህ አትነሳም፤ በምድርዋ ላይ ተጣለች፥ የሚያስነሳትም የለም።",
    "3": "ጌታ እግዚአብሔርም እንዲህ ይላልና፦ ሺህ ከሚወጣባት ከተማ መቶ ይቀርላታል፥ መቶም ከሚወጣባት ከተማ ለእስራኤል ቤት አስር ይቀርላታል።",
    "4": "እግዚአብሔርም ለእስራኤል ቤት እንዲህ ይላልና፦ እኔን ፈልጉ፥ በህይወትም ትኖራላችሁ፤",
    "5": "ነገር ግን ጌልገላ ፈፅሞ ትማረካለችና፥ ቤቴልም ከንቱ ትሆናለችና ቤቴልን አትፈልጉ፥ ወደ ጌልገላም አትግቡ፥ ወደ ቤርሳቤህም አትለፉ።",
    "6": "በዮሴፍ ቤት እሳት እንዳትቃጠል፥ በቤቴል የሚያጠፋትም ሳይኖር እንዳትበላ፥ እግዚአብሔርን ፈልጉ፥ በህይወትም ትኖራላችሁ።",
    "7": "ፍርድን ወደ እሬት የምትለውጡ፥ ፅድቅንም በምድር ላይ የምትጥሉ እናንተ ሆይ፥",
    "8": "ሰባቱን ከዋክብትና ኦሪዮን የተባለውን ኮከብ የፈጠረውን፥ የሞትን ጥላ ወደ ንጋት የሚለውጠውን፥ ቀኑንም በሌሊት የሚያጨልመውን፥ የባህሩንም ውሆች ጠርቶ በምድር ፊት ላይ የሚያፈስሳቸውን፥",
    "9": "አምባውም እንዲፈርስ በብርቱ ላይ የድንገት ጥፋት የሚያመጣውን ፈልጉ፤ ስሙ እግዚአብሔር ነው።",
    "10": "በበሩ አደባባይ የሚገስፀውን ጠሉ፥ እውነትም የሚናገረውን ተፀየፉ።",
    "11": "ድሃውንም ደብድባችኋልና፥ የስንዴውንም ቀረጥ ከእርሱ ወስዳችኋልና ከተጠረበ ድንጋይ ቤቶችን ሰርታችኋል፥ ነገር ግን አትቀመጡባቸውም፤ ያማሩ የወይን ቦታዎች ተክላችኋል፥ ነገር ግን ከወይን ጠጃቸው አትጠጡም።",
    "12": "ፃድቁን የምታስጨንቁ፥ ጉቦንም የምትቀበሉ፥ በበሩም አደባባይ የችጋረኛውን ፍርድ የምታጣምሙ እናንተ ሆይ፥ በደላችሁ እንዴት እንደ በዛ፥ ሃጢአታችሁም እንዴት እንደ ፀና እኔ አውቃለሁና።",
    "13": "ስለዚህ ክፉ ዘመን ነውና በዚያ ዘመን አስተዋይ የሚሆን ዝም ይላል።",
    "14": "በህይወት ትኖሩ ዘንድ መልካሙን እንጂ ክፉውን አትፈልጉ፤ እንዲህም እናንተ እንደ ተናገራችሁ የሰራዊት አምላክ እግዚአብሔር ከእናንተ ጋር ይሆናል።",
    "15": "ክፉውን ጥሉ፥ መልካሙንም ውደዱ፥ በበሩም አደባባይ ፍርድን አፅኑ፤ ምናልባት የሰራዊት አምላክ እግዚአብሔር ለዮሴፍ ቅሬታ ይራራ ይሆናል።",
    "16": "ስለዚህ ጌታ የሰራዊት አምላክ እግዚአብሔር እንዲህ ይላል፦ በየአደባባዩ ሁሉ ላይ ዋይታ ይሆናል፤ በየመንገዱም ሁሉ ላይ ወዮ ወዮ ይባላል፤ ገበሬዎቹም ወደ ልቅሶ፥ አልቃሾቹም ወደ ዋይታ ይጠራሉ።",
    "17": "በመካከልህ አልፋለሁና በወይኑ ቦታ ሁሉ ልቅሶ ይሆናል፥ ይላል እግዚአብሔር፡፡",
    "18": "የእግዚአብሔርን ቀን ለምትፈልጉ ወዮላችሁ! የእግዚአብሔርን ቀን ለምን ትፈልጋላችሁ? ጨለማ ነው እንጂ ብርሃን አይደለም።",
    "19": "ከአንበሳ ፊት እንደ ሸሸ ድብም እንዳገኘው ሰው፥ ወይም ወደ ቤት ገብቶ እጁን በግድግዳ ላይ እንዳስደገፈና እባብ እንደ ነደፈው ሰው ነው።",
    "20": "የእግዚአብሔር ቀን ብርሃን ሳይሆን ጨለማ አይደለምን? ፀዳል የሌለውም ድቅድቅ ጨለማ አይደለምን?",
    "21": "አመት በአላችሁን ጠልቼዋለሁ ተፀይፌውማለሁ፤ የተቀደሰውም ጉባኤአችሁ ደስ አያሰኘኝም።",
    "22": "የሚቃጠለውን መስዋእታችሁና የእህሉን ቁርባናችሁን ብታቀርቡልኝም እንኳ አልቀበለውም፤ ለምስጋና መስዋእት የምታቀርቡልኝን የሰቡትን እንስሶች አልመለከትም።",
    "23": "የዝማሬህንም ጩኸት ከእኔ ዘንድ አርቅ፤ የመሰንቆህንም ዜማ አላደምጥም።",
    "24": "ነገር ግን ፍርድ እንደ ውሃ፥ ፅድቅም እንደማይደርቅ ፈሳሽ ይፍሰስ።",
    "25": "የእስራኤል ቤት ሆይ፥ በውኑ በምድረ በዳ አርባ አመት ሙሉ መስዋእትንና ቁርባንን አቅርባችሁልኛልን?",
    "26": "ለራሳችሁም የሰራችኋቸውን ምስሎች፥ የሞሎክን ድንኳንና የአምላካችሁን የሬፋን ኮከብ አነሳችሁ።",
    "27": "ስለዚህ ከደማስቆ ወደዚያ አስማርካችኋለሁ፥ ይላል ስሙ የሰራዊት አምላክ የተባለ እግዚአብሔር፡፡"
}