{
    "1": "ከሁለት ቀን በኋላ ፋሲካና የቂጣ በአል ነበረ። የካህናት አለቆችም ፃፎችም እንዴት አድርገው በተንኮል እንደሚይዙትና እንደሚገድሉት ይፈልጉ ነበር።",
    "2": "የህዝብ ሁከት እንዳይሆን በበአል አይሁን ይሉ ነበርና።",
    "3": "እርሱም በቢታንያ በለምፃሙ በስምኦን ቤት በነበረ ጊዜ፥ በማእድ ተቀምጦ ሳለ፥ አንዲት ሴት ዋጋው እጅግ የከበረ ጥሩ ናርዶስ ሽቱ የመላበት የአልባስጥሮስ ቢልቃጥ ይዛ መጣች፤ ቢልቃጡንም ሰብራ በራሱ ላይ አፈሰሰችው።",
    "4": "አንዳንዶችም፦ ይህ የሽቱ ጥፋት ለምንድር ነው?",
    "5": "ይህ ሽቱ ከሶስት መቶ ዲናር በሚበልጥ ዋጋ ተሽጦ ለድሆች ሊሰጥ ይቻል ነበርና ብለው በራሳቸው ይቆጡ ነበር፤ እርስዋንም ነቀፉአት።",
    "6": "ኢየሱስ ግን እንዲህ አለ፦ ተዉአት፤ ስለ ምን ታደክሙአታላችሁ? መልካም ስራ ሰርታልኛለች።",
    "7": "ድሆች ሁልጊዜ ከእናንተ ጋር ይኖራሉና፥ በማናቸውም በወደዳችሁት ጊዜ መልካም ልታደርጉላቸው ትችላላችሁ፥ እኔ ግን ሁልጊዜ ከእናንተ ጋር አልኖርም።",
    "8": "የተቻላትን አደረገች፤ አስቀድማ ለመቃብሬ ስጋዬን ቀባችው።",
    "9": "እውነት እላችኋለሁ፥ ይህ ወንጌል በአለሙ ሁሉ በሚሰበክበት በማናቸውም ስፍራ፥ እርስዋ ያደረገችው ደግሞ ለእርስዋ መታሰቢያ ሊሆን ይነገራል።",
    "10": "ከአስራ ሁለቱም አንዱ የአስቆሮቱ ይሁዳ አሳልፎ ሊሰጠው ወደ ካህናት አለቆች ሄደ።",
    "11": "ሲሰሙም ደስ አላቸው ብርም ይሰጡት ዘንድ ተስፋ ሰጡት። በሚመች ጊዜም እንዴት አድርጎ አሳልፎ እንዲሰጠው ይፈልግ ነበር።",
    "12": "ፋሲካን በሚያርዱበት በቂጣ በአል መጀመሪያ ቀን ደቀ መዛሙርቱ፦ ፋሲካን ትበላ ዘንድ ወዴት ሄደን ልናሰናዳ ትወዳለህ? አሉት።",
    "13": "ከደቀ መዛሙርቱም ሁለት ላከ እንዲህም አላቸው፦ ወደ ከተማ ሂዱ፥ ማድጋ ውሃ የተሸከመ ሰውም ይገናኛችኋል፤",
    "14": "ተከተሉት፥ የሚገባበትንም የቤቱን ጌታ፦ መምህሩ፦ ከደቀ መዛሙርቴ ጋር ፋሲካን የምበላበት የእንግዳ ቤት ወዴት ነው? ይላል በሉት።",
    "15": "እርሱም በደርብ ላይ ያለውን የተሰናዳና የተነጠፈ ታላቅ አዳራሽ ያሳያችኋል፤",
    "16": "በዚያም አሰናዱልን። ደቀ መዛሙርቱም ወጡ ወደ ከተማም ሄደው እንዳላቸው አገኙ፥ ፋሲካንም አሰናዱ።",
    "17": "በመሸም ጊዜ ከአስራ ሁለቱ ጋር መጣ።",
    "18": "ተቀምጠውም ሲበሉ ኢየሱስ፦ እውነት እላችኋለሁ፥ ከእናንተ አንዱ፥ እርሱም ከእኔ ጋር የሚበላው አሳልፎ ይሰጠኛል አለ።",
    "19": "እነርሱም ያዝኑ፥ እያንዳንዳቸውም፦ እኔ እሆንን? ይሉት ጀመር።",
    "20": "እርሱም መልሶ፦ ከአስራ ሁለቱ አንዱ ከእኔ ጋር ወደ ወጭቱ እጁን የሚያጠልቀው ነው።",
    "21": "የሰው ልጅስ ስለ እርሱ እንደ ተፃፈ ይሄዳል፤ ነገር ግን የሰው ልጅ አልፎ ለሚሰጥበት ለዚያ ሰው ወዮለት፤ ያ ሰው ባልተወለደ ይሻለው ነበር አላቸው።",
    "22": "ሲበሉም ኢየሱስ እንጀራን አንስቶ ባረከ ቆርሶም ሰጣቸውና፦ እንካችሁ፤ ይህ ስጋዬ ነው አለ።",
    "23": "ፅዋንም አንስቶ አመስግኖም ሰጣቸው፥ ሁሉም ከእርሱ ጠጡ።",
    "24": "እርሱም፦ ይህ ስለ ብዙዎች የሚፈስ የአዲስ ኪዳን ደሜ ነው።",
    "25": "እውነት እላችኋለሁ፥ በእግዚአብሔር መንግስት ከወይኑ ፍሬ አዲሱን እስከምጠጣበት እስከዚያ ቀን ድረስ ደግሞ አልጠጣውም አላቸው።",
    "26": "መዝሙርም ከዘመሩ በኋላ ወደ ደብረ ዘይት ወጡ።",
    "27": "ኢየሱስም፦ በዚች ሌሊት ሁላችሁ በእኔ ትሰናከላላችሁ፤ እረኛዉን እመታለሁ በጎችም ይበተናሉ የሚል ተፅፎአልና።",
    "28": "ነገር ግን ከተነሳሁ በኋላ ወደ ገሊላ እቀድማችኋለሁ አላቸው።",
    "29": "ጴጥሮስም፦ ሁሉም ቢሰናከሉ እኔ ግን ከቶ አልሰናከልም አለው።",
    "30": "ኢየሱስም፦ እውነት እልሃለሁ፥ ዛሬ በዚች ሌሊት ዶሮ ሁለት ጊዜ ሳይጮህ ሶስት ጊዜ ትክደኛለህ አለው።",
    "31": "እርሱም ቃሉን አበርትቶ፦ ከአንተ ጋር የምሞት እንኳ ቢሆን ከቶ አልክድህም አለ። ሁሉም ደግሞ እንደዚሁ አሉ።",
    "32": "ጌቴሴማኒ ወደምትባልም ስፍራ መጡ፥ ደቀ መዛሙርቱንም፦ ስፀልይ ሳለሁ፥ በዚህ ተቀመጡ አላቸው።",
    "33": "ጴጥሮስንና ያእቆብን ዮሃንስንም ከእርሱ ጋር ወሰደ፤ ሊደነግጥም ሊተክዝም ጀመረና።",
    "34": "ነፍሴ እስከ ሞት ድረስ እጅግ አዘነች፤ በዚህ ቆዩ ትጉም አላቸው።",
    "35": "ጥቂትም ወደ ፊት እልፍ ብሎ በምድርም ወድቆ፥ ይቻልስ ቢሆን ሰአቲቱ ከእርሱ እንድታልፍ ፀለየና፦",
    "36": "አባ አባት ሆይ፥ ሁሉ ይቻልሃል፤ ይህችን ፅዋ ከእኔ ውሰድ፤ ነገር ግን አንተ የምትወደው እንጂ እኔ የምወደው አይሁን አለ።",
    "37": "መጣም ተኝተውም አገኛቸው፥ ጴጥሮስንም፦ ስምኦን ሆይ፥ ተኝተሃልን? አንዲት ሰአት ስንኳ ልትተጋ አልቻልህምን?",
    "38": "ወደ ፈተና እንዳትገቡ ትጉ ፀልዩም፤ መንፈስስ ተዘጋጅታለች፥ ስጋ ግን ደካማ ነው አለው።",
    "39": "ደግሞም ሄዶ ያንኑ ቃል ፀለየ።",
    "40": "ደግሞም መጥቶ አይኖቻቸው በእንቅልፍ ከብደው ነበርና ተኝተው አገኛቸው፥ የሚመልሱለትንም አላወቁም።",
    "41": "ሶስተኛም መጥቶ፦ እንግዲህስ ተኙ እረፉም፤ ይበቃል፤ ሰአቲቱ ደረሰች፤ እነሆ፥ የሰው ልጅ በሃጢአተኞች እጅ አልፎ ይሰጣል።",
    "42": "ተነሱ፥ እንሂድ፤ እነሆ፥ አሳልፎ የሚሰጠኝ ቀርቦአል አላቸው።",
    "43": "ወዲያውም ገና ሲናገር ከአስራ ሁለቱ አንዱ ይሁዳ መጣ፥ ከእርሱም ጋር ብዙ ሰዎች ሰይፍና ጎመድ ይዘው ከካህናት አለቆችና ከፃፎች ከሽማግሌዎችም ዘንድ መጡ።",
    "44": "አሳልፎ የሚሰጠውም፦ የምስመው እርሱ ነው፤ ያዙት ተጠንቅቃችሁም ውሰዱት ብሎ ምልክት ሰጥቶአቸው ነበር።",
    "45": "መጥቶም ወዲያው ወደ እርሱ ቀረበና፦ መምህር ሆይ፥ መምህር ሆይ፥ ብሎ ሳመው፤",
    "46": "እነርሱም እጃቸውን በእርሱ ላይ ጭነው ያዙት።",
    "47": "በአጠገብ ከቆሙት ግን አንዱ ሰይፉን መዞ የሊቀ ካህናቱን ባርያ መታ ጆሮውንም ቆረጠ።",
    "48": "ኢየሱስም መልሶ፦ ወንበዴ እንደምትይዙ ሰይፍና ጎመድ ይዛችሁ ልትይዙኝ መጣችሁን?",
    "49": "በመቅደስ እለት እለት እያስተማርሁ ከእናንተ ጋር ስኖር አልያዛችሁኝም፤ ነገር ግን መፃህፍት ይፈፀሙ ዘንድ ይህ ሆነ አላቸው።",
    "50": "ሁሉም ትተውት ሸሹ።",
    "51": "እርቃኑን በነጠላ የሸፈነ አንድ ጎበዝ ይከተለው ነበር፥",
    "52": "ጎበዛዝቱም ያዙት፤ እርሱ ግን ነጠላውን ትቶ እራቁቱን ሸሸ።",
    "53": "ኢየሱስንም ወደ ሊቀ ካህናቱ ወሰዱት፥ የካህናት አለቆችም ሁሉ ሽማግሌዎችም ፃፎችም ተሰበሰቡ።",
    "54": "ጴጥሮስም እስከ ሊቀ ካህናቱ ግቢ ውስጥ በሩቁ ተከተለው፥ ከሎሌዎችም ጋር ተቀምጦ እሳት ይሞቅ ነበር።",
    "55": "የካህናት አለቆችም ሸንጎውም ሁሉ እንዲገድሉት በኢየሱስ ላይ ምስክር ይፈልጉ ነበር፥ አላገኙምም፤",
    "56": "ብዙዎች በሃሰት ይመሰክሩበት ነበርና፥ ምስክርነታቸው ግን አልተሰማማም።",
    "57-58": "ሰዎችም ተነስተው፦ እኔ ይህን በእጅ የተሰራውን ቤተ መቅደስ አፈርሰዋለሁ በሶስት ቀንም ሌላውን በእጅ ያልተሰራውን እሰራለሁ ሲል ሰማነው ብለው በሃሰት መሰከሩበት።",
    "59": "ምስክርነታቸውም እንዲሁ እንኳ አልተሰማማም።",
    "60": "ሊቀ ካህናቱም በመካከላቸው ተነስቶ፦ አንዳች አትመልስምን? እነዚህስ በአንተ ላይ የሚመሰክሩብህ ምንድር ነው? ብሎ ኢየሱስን ጠየቀው።",
    "61": "እርሱ ግን ዝም አለ አንዳችም አልመለሰም። ደግሞ ሊቀ ካህናቱ ጠየቀውና፦ የቡሩክ ልጅ ክርስቶስ አንተ ነህን? አለው።",
    "62": "ኢየሱስም፦ እኔ ነኝ፤ የሰው ልጅም በሃይል ቀኝ ሲቀመጥ በሰማይም ደመና ሲመጣ ታያላችሁ አለ።",
    "63": "ሊቀ ካህናቱም ልብሱን ቀደደና፦ ከእንግዲህ ወዲህ ምስክሮችን ምን ያስፈልገናል?",
    "64": "ስድቡን ሰማችሁ፤ ምን ይመስላችኋል? አለ። እነርሱም ሁሉ፦ ሞት ይገባዋል ብለው ፈረዱበት።",
    "65": "አንዳንዶችም ይተፉበት ፊቱንም ሸፍነው ይጎስሙትና፦ ትንቢት ተናገር ይሉት ጀመር፤ ሎሌዎችም በጥፊ እየመቱ ወሰዱት።",
    "66": "ጴጥሮስም በግቢ ውስጥ ወደ ታች ሳለ ከሊቀ ካህናቱ ገረዶች አንዲቱ መጣች፥",
    "67": "ጴጥሮስም እሳት ሲሞቅ አይታ ተመለከተችውና፦ አንተ ደግሞ ከናዝሬቱ ከኢየሱስ ጋር ነበርህ አለችው።",
    "68": "እርሱ ግን፦ የምትዪውን አላውቅም አላስተውልምም ብሎ ካደ። ወደ ውጭም ወደ ደጅ ወጣ፤ ዶሮም ጮኸ።",
    "69": "ገረዲቱም አይታው በዚያ ለቆሙት፦ ይህም ከእነርሱ ወገን ነው ስትል ሁለተኛ ትነግራቸው ጀመር።",
    "70": "እርሱም ደግሞ ካደ። ጥቂት ቆይተውም በዚያ የቆሙት ዳግመኛ ጴጥሮስን፦ የገሊላ ሰው ነህና ከእነርሱ ወገን በእውነት ነህ አሉት።",
    "71": "እርሱ ግን፦ ይህን የምትሉትን ሰው አላውቀውም ብሎ ይረገምና ይምል ጀመር። ወዲያውም ዶሮ ሁለተኛ ጮኸ።",
    "72": "ጴጥሮስንም ኢየሱስ፦ ዶሮ ሁለት ጊዜ ሳይጮህ ሶስት ጊዜ ትክደኛለህ ያለው ቃል ትዝ አለው፤ ነገሩንም አስቦ አለቀሰ።"
}