{
    "1": "እውነት እላችኋለሁ፥ በዚህ ከቆሙት ሰዎች የእግዚአብሔር መንግስት በሃይል ስትመጣ እስኪያዩ ድረስ፥ ሞትን የማይቀምሱ አንዳንዶች አሉ አላቸው።",
    "2": "ከስድስት ቀንም በኋላ ኢየሱስ ጴጥሮስንና ያእቆብን ዮሃንስንም ይዞ ወደ ረጅም ተራራ ብቻቸውን አወጣቸው። በፊታቸውም ተለወጠ፥ ልብሱም አንፀባረቀ፤",
    "3": "አጣቢም በምድር ላይ እንደዚያ ሊያነጣው እስከማይችል በጣም ነጭ ሆነ።",
    "4": "ኤልያስና ሙሴም ታዩአቸው፥ ከኢየሱስም ጋር ይነጋገሩ ነበር።",
    "5": "ጴጥሮስም መልሶ ኢየሱስን፦ መምህር ሆይ፥ በዚህ መሆን ለእኛ መልካም ነውና አንድ ለአንተ አንድም ለሙሴ አንድም ለኤልያስ ሶስት ዳሶች እንስራ አለው።",
    "6": "እጅግ ስለ ፈሩ የሚለውን አያውቅም ነበር።",
    "7": "ደመናም መጥቶ ጋረዳቸው፥ ከደመናውም፦ የምወደው ልጄ ይህ ነው፥ እርሱን ስሙት የሚል ድምፅ መጣ።",
    "8": "ድንገትም ዞረው ሲመለከቱ ከእነርሱ ጋር ከኢየሱስ ብቻ በቀር ማንንም አላዩም።",
    "9": "ከተራራውም ሲወርዱ የሰው ልጅ ከሙታን እስኪነሳ ድረስ ያዩትን ለማንም እንዳይነግሩ አዘዛቸው።",
    "10": "ቃሉንም ይዘው፦ ከሙታን መነሳት ምንድር ነው? እያሉ እርስ በርሳቸው ተጠያየቁ።",
    "11": "እነርሱም፦ ኤልያስ አስቀድሞ ሊመጣ እንዲገባው ፃፎች ስለ ምን ይላሉ? ብለው ጠየቁት።",
    "12": "እርሱም መልሶ፦ ኤልያስማ አስቀድሞ ይመጣል ሁሉንም ያቀናናል፤ ስለ ሰው ልጅም እንዴት ተብሎ ተፅፎአል? ብዙ መከራ እንዲቀበል እንዲናቅም።",
    "13": "ነገር ግን እላችኋለሁ፥ ኤልያስ ደግሞ መጥቶአል፥ ስለ እርሱም እንደ ተፀፈ የወደዱትን ሁሉ አደረጉበት አላቸው።",
    "14": "ወደ ደቀ መዛሙርቱም በመጣ ጊዜ ብዙ ህዝብ ሲከብቡአቸው ፃፎችም ከእነርሱ ጋር ሲከራከሩ አየ።",
    "15": "ወዲያውም ህዝቡ ሁሉ ባዩት ጊዜ ደነገጡ፥ ወደ እርሱም ሮጠው እጅ ነሱት።",
    "16": "ፃፎችንም፦ ስለ ምን ከእነርሱ ጋር ትከራከራላችሁ? ብሎ ጠየቃቸው።",
    "17": "ከህዝቡ አንዱ መልሶ፦ መምህር ሆይ፥ ዲዳ መንፈስ ያደረበትን ልጄን ወደ አንተ አምጥቼአለሁ፤",
    "18": "በያዘውም ስፍራ ሁሉ ይጥለዋል፤ አረፋም ይደፍቃል፥ ጥርሱንም ያፋጫል ይደርቃልም፤ እንዲያወጡለትም ለደቀ መዛሙርትህ ነገርኋቸው፥ አልቻሉምም አለው።",
    "19": "እርሱም መልሶ፦ የማታምን ትውልድ ሆይ፥ እስከመቼ ከእናንተ ጋር እኖራለሁ? እስከ መቼስ እታገሳችኋለሁ? ወደ እኔ አምጡት አላቸው።",
    "20": "ወደ እርሱም አመጡት። እርሱንም ባየ ጊዜ ያ መንፈስ ወዲያው አንፈራገጠው፤ ወደ ምድርም ወድቆ አረፋ እየደፈቀ ተንፈራፈረ።",
    "21": "አባቱንም፦ ይህ ከያዘው ስንት ዘመን ነው? ብሎ ጠየቀው። እርሱም፦ ከህፃንነቱ ጀምሮ ነው፤",
    "22": "ብዙ ጊዜም ሊያጠፋው ወደ እሳትም ወደ ውሃም ጣለው፤ ቢቻልህ ግን እዘንልን እርዳንም አለው።",
    "23": "ኢየሱስም፦ ቢቻልህ ትላለህ፤ ለሚያምን ሁሉ ይቻላል አለው።",
    "24": "ወዲያውም የብላቴናው አባት ጮሆ፦ አምናለሁ፤ አለማመኔን እርዳው አለ።",
    "25": "ኢየሱስም ህዝቡ እንደ ገና ሲራወጥ አይቶ ርኩሱን መንፈስ ገሰፀና፦ አንተ ዲዳ ደንቆሮም መንፈስ፥ እኔ አዝሃለሁ፥ ከእርሱ ውጣ እንግዲህም አትግባበት አለው።",
    "26": "ጮሆም እጅግም አንፈራግጦት ወጣ፤ ብዙዎችም፦ ሞተ እስኪሉ ድረስ እንደ ሙት ሆነ።",
    "27": "ኢየሱስ ግን እጁን ይዞ አስነሳው ቆመም።",
    "28": "ወደ ቤትም ከገባ በኋላ ደቀ መዛሙርቱ፦ እኛ ልናወጣው ያልቻልን ስለ ምንድር ነው? ብለው ብቻውን ጠየቁት።",
    "29": "ይህ ወገን በፀሎትና በጦም ካልሆነ በምንም ሊወጣ አይችልም አላቸው።",
    "30-31": "ከዚያም ወጥተው በገሊላ በኩል አለፉ፤ ደቀ መዛሙርቱንም ያስተምር ስለ ነበር ማንም ያውቅ ዘንድ አልወደደም፤ ለእነርሱም፦ የሰው ልጅ በሰዎች እጅ አልፎ ይሰጣል፥ ይገድሉትማል፥ ተገድሎም በሶስተኛው ቀን ይነሳል ይላቸው ነበር።",
    "32": "እነርሱም ነገሩን አላስተዋሉም፥ እንዳይጠይቁትም ፈሩ።",
    "33": "ወደ ቅፍርናሆምም መጣ። በቤትም ሆኖ፦ በመንገድ እርስ በርሳችሁ ምን ተነጋገራችሁ? ብሎ ጠየቃቸው።",
    "34": "እነርሱ ግን በመንገድ፦ ከሁሉ የሚበልጥ ማን ይሆን? ተባብለው ነበርና ዝም አሉ።",
    "35": "ተቀምጦም አስራ ሁለቱን ጠርቶ፦ ሰው ፊተኛ ሊሆን ቢወድ ከሁሉ በኋላ የሁሉም አገልጋይ ይሁን አላቸው።",
    "36": "ህፃንም ይዞ በመካከላቸው አቆመው አቅፎም፦",
    "37": "እንደዚህ ካሉ ህፃናት አንዱን በስሜ የሚቀበል ሁሉ እኔን ይቀበላል፤ የሚቀበለኝም ሁሉ የላከኝን እንጂ እኔን አይቀበልም አላቸው።",
    "38": "ዮሃንስ መልሶ፦ መምህር ሆይ፥ አንድ ሰው በስምህ አጋንንትን ሲያወጣ አየነው፥",
    "39": "ስለማይከተለንም ከለከልነው አለው። ኢየሱስ ግን አለ፦ በስሜ ተአምር ሰርቶ በቶሎ በእኔ ላይ ክፉ መናገር የሚችል ማንም የለምና አትከልክሉት፤",
    "40": "የማይቃወመን እርሱ ከእኛ ጋር ነውና።",
    "41": "የክርስቶስ ስለ ሆናችሁ በስሜ ፅዋ ውሃ የሚያጠጣችሁ ሁሉ፥ ዋጋው እንዳይጠፋበት እውነት እላችኋለሁ።",
    "42": "በእኔም ከሚያምኑት ከእነዚህ ከታናናሾቹ አንዱን የሚያሰናክል ሁሉ ትልቅ የወፍጮ ድንጋይ በአንገቱ ታስሮ ወደ ባህር ቢጣል ይሻለው ነበር።",
    "43-44": "እጅህ ብታሰናክልህ ቁረጣት፤ ሁለት እጅ ኖሮህ ትላቸው ወደማይሞትበት እሳቱም ወደማይጠፋበት ወደ ገሃነም ወደማይጠፋ እሳት ከመሄድ ጉንድሽ ሆነህ ወደ ህይወት መግባት ይሻላል።",
    "45-46": "እግርህ ብታሰናክልህ ቁረጣት፤ ሁለት እግር ኖሮህ ትላቸው ወደማይሞትበት እሳቱም ወደማይጠፋበት ወደ ገሃነም ወደማይጠፋ እሳት ከመጣል አንካሳ ሆነህ ወደ ህይወት መግባት ይሻልሃል።",
    "47-48": "አይንህ ብታሰናክልህ አውጣት፤ ሁለት አይን ኖሮህ ትላቸው ወደማይሞትበት እሳቱም ወደማይጠፋበት ወደ ገሃነመ እሳት ከመጣል አንዲት አይን ኖራህ ወደ እግዚአብሔር መንግስት መግባት ይሻልሃል።",
    "49": "ሰው ሁሉ በእሳት ይቀመማልና፥ መስዋእትም ሁሉ በጨው ይቀመማል።",
    "50": "ጨው መልካም ነው፤ ጨው ግን አልጫ ቢሆን በምን ታጣፍጡታላችሁ? በነፍሳችሁ ጨው ይኑርባችሁ፥ እርስ በርሳችሁም ተስማሙ።"
}