{
    "1": "ወዲያውም ማለዳ የካህናት አለቆች ከሽማግሌዎችና ከፃፎች ከሸንጎውም ሁሉ ጋር ከተማከሩ በኋላ፥ ኢየሱስን አሳስረው ወሰዱትና ለጲላጦስ አሳልፈው ሰጡት።",
    "2": "ጲላጦስም፦ አንተ የአይሁድ ንጉስ ነህን? ብሎ ጠየቀው። እርሱም፦ አንተ አልህ ብሎ መለሰለት።",
    "3": "የካህናት አለቆችም ብዙ ያሳጡት ነበር፤ እርሱ ግን ምንም አልመለሰም።",
    "4": "ጲላጦስም ደግሞ፦ አንዳች አትመልስምን? እነሆ፥ በስንት ነገር ያሳጡሃል ብሎ ጠየቀው።",
    "5": "ኢየሱስም ከዚያ በኋላ ጲላጦስ እስኪደነቅ ድረስ ምንም አልመለሰም።",
    "6": "በዚያም በአል የለመኑትን አንድ እስረኛ ይፈታላቸው ነበር።",
    "7": "በአመፅም ነፍስ ከገደሉት ከአመፀኞች ጋር የታሰረ በርባን የተባለ ነበረ።",
    "8": "ህዝቡም ወጥተው እንደ ልማዱ ያደርግላቸው ዘንድ እየጮሁ ይለምኑት ጀመር።",
    "9": "ጲላጦስም፦ የአይሁድን ንጉስ እፈታላችሁ ዘንድ ትወዳላችሁን? ብሎ መለሰላቸው፤",
    "10": "የካህናት አለቆች በቅንአት አሳልፈው እንደ ሰጡት ያውቅ ነበርና።",
    "11": "የካህናት አለቆች ግን በርባንን በእርሱ ፈንታ ይፈታላቸው ዘንድ ህዝቡን አወኩአቸው።",
    "12": "ጲላጦስም ዳግመኛ መልሶ፦ እንግዲህ የአይሁድ ንጉስ የምትሉትን ምን ላደርገው ትወዳላችሁ? አላቸው።",
    "13": "እነርሱም ዳግመኛ፦ ስቀለው እያሉ ጮሁ።",
    "14": "ጲላጦስም፦ ምን ነው? ያደረገው ክፋት ምንድር ነው? አላቸው። እነርሱ ግን፦ ስቀለው እያሉ ጩኸት አበዙ።",
    "15": "ጲላጦስም የህዝቡን ፈቃድ ሊያደርግ ወዶ በርባንን ፈታላቸው፥ ኢየሱስንም ገርፎ እንዲሰቀል አሳልፎ ሰጠ።",
    "16": "ወታደሮችም ፕራይቶሪዮን ወደሚባል ግቢ ውስጥ ወሰዱት፥ ጭፍራውንም ሁሉ በአንድነት ጠሩ።",
    "17": "ቀይ ልብስም አለበሱት፥ የእሾህ አክሊልም ጎንጉነው ደፉበት፤",
    "18": "የአይሁድ ንጉስ ሆይ፥ ሰላም ለአንተ ይሁን እያሉ እጅ ይነሱት ጀመር፤",
    "19": "ራሱንም በመቃ መቱት ተፉበትም፥ ተንበርክከውም ሰገዱለት።",
    "20": "ከተዘባበቱበትም በኋላ ቀዩን ልብስ ገፈፉት፥ ልብሱንም አለበሱት፥ ሊሰቅሉትም ወሰዱት።",
    "21": "አንድ መንገድ አላፊም የአሌክስንድሮስና የሩፎስ አባት ስምኦን የተባለ የቀሬና ሰው ከገጠር ሲመጣ መስቀሉን ይሸከም ዘንድ አስገደዱት።",
    "22": "ትርጓሜውም የራስ ቅል ስፍራ ወደሚሆን ጎልጎታ ወደተባለ ስፍራ ወሰዱት።",
    "23": "ከርቤም የተቀላቀለበትን የወይን ጠጅ እንዲጠጣ ሰጡት፤ እርሱ ግን አልተቀበለም።",
    "24": "ሰቀሉትም፥ ልብሱንም ማን ማን እንዲወስድ እጣ ተጣጥለው ተካፈሉ።",
    "25": "በሰቀሉትም ጊዜ ሶስት ሰአት ነበረ።",
    "26": "የክሱ ፅህፈትም፦ የአይሁድ ንጉስ የሚል ተፅፎ ነበር።",
    "27": "ከእርሱም ጋር ሁለት ወንበዶች አንዱን በቀኙ አንዱንም በግራው ሰቀሉ።",
    "28": "መፅሃፍም፦ ከአመፀኞች ጋር ተቆጠረ ያለው ተፈፀመ።",
    "29": "የሚያልፉትም ራሳቸውን እየነቀነቁ ይሰድቡት ነበርና። ዋ፥ ቤተ መቅደስን የምታፈርስ በሶስት ቀንም የምትሰራ፥",
    "30": "ከመስቀል ወርደህ ራስህን አድን አሉ።",
    "31": "እንዲሁም የካህናት አለቆች ደግሞ ከፃፎች ጋር እርስ በርሳቸው እየተዘባበቱ፦ ሌሎችን አዳነ፤ ራሱን ሊያድን አይችልም፤",
    "32": "አይተን እናምን ዘንድ የእስራኤል ንጉስ ክርስቶስ አሁን ከመስቀል ይውረድ አሉ። ከእርሱም ጋር የተሰቀሉት ይነቅፉት ነበር።",
    "33": "ስድስት ሰአትም በሆነ ጊዜ፥ እስከ ዘጠኝ ሰአት በምድር ሁሉ ላይ ጨለማ ሆነ።",
    "34": "በዘጠኝ ሰአትም ኢየሱስ፦ ኤሎሄ፥ ኤሎሄ፥ ላማ ሰበቅታኒ? ብሎ በታላቅ ድምፅ ጮኸ፤ ትርጓሜውም አምላኬ፥ አምላኬ፥ ለምን ተውኸኝ? ማለት ነው።",
    "35": "በዚያም ከቆሙት ሰዎች ሰምተው፦ እነሆ፥ ኤልያስን ይጠራል አሉ።",
    "36": "አንዱም ሮጦ ሆምጣጤ በሰፍነግ ሞላ በመቃም አድርጎ። ተዉ፤ ኤልያስ ሊያወርደው ይመጣ እንደ ሆነ እንይ እያለ አጠጣው።",
    "37": "ኢየሱስም በታላቅ ድምፅ ጮኸ ነፍሱንም ሰጠ።",
    "38": "የቤተ መቅደስም መጋረጃ ከላይ እስከ ታች ከሁለት ተቀደደ።",
    "39": "በዚያም በአንፃሩ የቆመ የመቶ አለቃ እንደዚህ ጮሆ ነፍሱን እንደ ሰጠ ባየ ጊዜ፦ ይህ ሰው በእውነት የእግዚአብሔር ልጅ ነበረ አለ።",
    "40-41": "ሴቶችም ደግሞ በሩቅ ሆነው ይመለከቱ ነበር፤ ከእነርሱም በገሊላ ሳለ ይከተሉትና ያገለግሉት የነበሩ መግደላዊት ማርያም የታናሹ ያእቆብና የዮሳም እናት ማርያም ሰሎሜም ነበሩ፥ ከእርሱም ጋር ወደ ኢየሩሳሌም የወጡ ሌሎች ብዙዎች ሴቶች ነበሩ።",
    "42": "አሁንም በመሸ ጊዜ የሰንበት ዋዜማ የሆነ የማዘጋጀት ቀን ስለ ነበረ፥ የከበረ አማካሪ የሆነ የአርማትያስ ዮሴፍ መጣ፥",
    "43": "እርሱም ደግሞ የእግዚአብሔርን መንግስት ይጠባበቅ ነበር፤ ደፍሮም ወደ ጲላጦስ ገባና የኢየሱስን ስጋ ለመነው።",
    "44": "ጲላጦስም አሁኑን እንዴት ሞተ ብሎ ተደነቀ፥ የመቶ አለቃውንም ጠርቶ ከሞተ ቆይቶአልን? ብሎ ጠየቀው፤",
    "45": "ከመቶ አለቃውም ተረድቶ በድኑን ለዮሴፍ ሰጠው።",
    "46": "በፍታም ገዝቶ አውርዶም በበፍታ ከፈነው ከአለትም በተወቀረ መቃብር አኖረው፥ በመቃብሩ ደጃፍም ድንጋይ አንከባለለ።",
    "47": "መግደላዊትም ማርያም የዮሳም እናት ማርያም ወዴት እንዳኖሩት ይመለከቱ ነበር።"
}