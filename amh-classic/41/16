{
    "1": "ሰንበትም ካለፈ በኋላ መግደላዊት ማርያም የያእቆብም እናት ማርያም ሰሎሜም መጥተው ሊቀቡት ሽቱ ገዙ።",
    "2": "ከሳምንቱም በፊተኛው ቀን እጅግ በማለዳ ፀሃይ ከወጣ በኋላ ወደ መቃብር መጡ።",
    "3": "እርስ በርሳቸውም፦ ድንጋዩን ከመቃብር ደጃፍ ማን ያንከባልልልናል? ይባባሉ ነበር፤",
    "4": "ድንጋዩ እጅግ ትልቅ ነበርና፤ አሻቅበውም አይተው ድንጋዩ ተንከባሎ እንደ ነበር ተመለከቱ።",
    "5": "ወደ መቃብሩም ገብተው ነጭ ልብስ የተጎናፀፈ ጎልማሳ በቀኝ በኩል ተቀምጦ አዩና ደነገጡ።",
    "6": "እርሱ ግን፦ አትደንግጡ፤ የተሰቀለውን የናዝሬቱን ኢየሱስን ትፈልጋላችሁ፤ ተነስቶአል፥ በዚህ የለም፤ እነሆ እርሱን ያኖሩበት ስፍራ።",
    "7": "ነገር ግን ሄዳችሁ ለደቀ መዛሙርቱ ለጴጥሮስም፦ ወደ ገሊላ ይቀድማችኋል፤ እንደ ነገራችሁ በዚያ ታዩታላችሁ ብላችሁ ንገሩአቸው አላቸው።",
    "8": "መንቀጥቀጥና መደንገጥ ይዞአቸው ነበርና ወጥተው ከመቃብር ሸሹ፤ ይፈሩ ነበርና ለማንም አንዳች አልነገሩም። እነርሱም ያዘዛቸውን ሁሉ ለጴጥሮስና ከእርሱ ጋር ላሉት በአጭሩ ተናገሩ። ከዚህም በኋላ ኢየሱስ ራሱ ለዘላለም ድህነት የሆነውን የማይለወጠውን ቅዱስ ወንጌል ከፀሃይ መውጫ እስከ መጥለቂያው ድረስ በእጃቸው ላከው።",
    "9": "ከሳምንቱም በመጀመሪያው ቀን ማልዶ በተነሳ ጊዜ፥ አስቀድሞ ሰባት አጋንንት ላወጣላት ለመግደላዊት ማርያም ታየ።",
    "10": "እርስዋ ሄዳ ከእርሱ ጋር ሆነው ለነበሩት ሲያዝኑና ሲያለቅሱ ሳሉ አወራችላቸው፤",
    "11": "እነርሱም ህያው እንደ ሆነ ለእርስዋም እንደ ታያት ሲሰሙ አላመኑም።",
    "12": "ከዚህም በኋላ ከእነርሱ ለሁለቱ ወደ ባላገር ሲሄዱ በመንገድ በሌላ መልክ ተገለጠ፤",
    "13": "እነርሱም ሄደው ለሌሎቹ አወሩ፤ እነዚያንም ደግሞ አላመኑአቸውም።",
    "14": "ኋላም በማእድ ተቀምጠው ሳሉ ለአስራ አንዱ ተገለጠ፥ ተነስቶም ያዩትን ስላላመኑአቸው አለማመናቸውንና የልባቸውን ጥንካሬ ነቀፈ።",
    "15": "እንዲህም አላቸው፦ ወደ አለም ሁሉ ሂዱ ወንጌልንም ለፍጥረት ሁሉ ስበኩ።",
    "16": "ያመነ የተጠመቀም ይድናል፥ ያላመነ ግን ይፈረድበታል።",
    "17": "ያመኑትንም እነዚህ ምልክቶች ይከተሉአቸዋል፤ በስሜ አጋንንትን ያወጣሉ፤ በአዲስ ቋንቋ ይናገራሉ፤ እባቦችን ይይዛሉ፥",
    "18": "የሚገድልም ነገር ቢጠጡ አይጎዳቸውም፤ እጃቸውን በድውዮች ላይ ይጭናሉ እነርሱም ይድናሉ።",
    "19": "ጌታ ኢየሱስም ከእነርሱ ጋር ከተናገረ በኋላ ወደ ሰማይ አረገ በእግዚአብሔርም ቀኝ ተቀመጠ።",
    "20": "እነርሱም ወጥተው በየስፍራው ሁሉ ሰበኩ፥ ጌታም ከእነርሱ ጋር ይሰራ ነበር፥ በሚከተሉትም ምልክቶች ቃሉን ያፀና ነበር።"
}