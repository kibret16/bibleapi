{
    "1": "በምሳሌም ይነግራቸው ጀመር። አንድ ሰው የወይን አትክልት ተከለ፥ ቅጥርም ቀጠረለት፥ መጥመቂያም ማሰለት፥ ግንብም ሰራና ለገበሬዎች አከራይቶ ወደ ሌላ አገር ሄደ።",
    "2": "በጊዜውም ከወይን አትክልት ፍሬ ከገበሬዎቹ እንዲቀበል አንድ ባርያ ወደ ገበሬዎቹ ላከ፤",
    "3": "ይዘውም ደበደቡት ባዶውንም ሰደዱት።",
    "4": "ዳግመኛም ሌላውን ባርያ ወደ እነርሱ ላከ እርሱንም ወግረው ራሱን አቆሰሉት አዋርደውም ሰደዱት።",
    "5": "ሌላውንም ላከ፤ እርሱንም ገደሉት፥ ከሌሎችም ከብዙዎች አንዳንዱን ደበደቡ አንዳንዱንም ገደሉ።",
    "6": "የሚወደው አንድ ልጅ ገና ነበረው፤ ልጄንስ ያፍሩታል ብሎ እርሱን ከሁሉ በኋላ ወደ እነርሱ ላከ።",
    "7": "እነዚያ ገበሬዎች ግን እርስ በርሳቸው፦ ወራሹ ይህ ነው፤ ኑ፥ እንግደለው፥ ርስቱም ለኛ ይሆናል ተባባሉ።",
    "8": "ይዘውም ገደሉት፥ ከወይኑም አትክልት ወደ ውጭ ጣሉት።",
    "9": "እንግዲህ የወይኑ አትክልት ጌታ ምን ያደርጋል? ይመጣል ገበሬዎቹንም ያጠፋል፥ የወይኑንም አትክልት ለሌሎች ይሰጣል።",
    "10-11": "ግንበኞች የናቁት ድንጋይ እርሱ የማእዘን ራስ ሆነ፤ ይህም ከጌታ ዘንድ ሆነ፥ ለአይኖቻችንም ድንቅ ነው። የሚለውን ይህን መፅሃፍ አላነበባችሁምን?",
    "12": "ምሳሌውንም ስለ እነርሱ እንደ ተናገረ አውቀዋልና ሊይዙት ፈለጉ፥ ነገር ግን ህዝቡን ፈሩ። ትተውትም ሄዱ።",
    "13": "በንግግርም ሊያጠምዱት ከፈሪሳውያንና ከሄሮድስ ወገን የሆኑትን ወደ እርሱ ላኩ።",
    "14": "መጥተውም፦ መምህር ሆይ፥ የሰውን ፊት ሳትመለከት በእውነት የእግዚአብሔር መንገድ ታስተምራለህና እውነተኛ እንደ ሆንህ ለማንምም እንዳታደላ እናውቃለን፤ ለቄሳር ግብር መስጠት ተፈቅዶአልን ወይስ አልተፈቀደም? እንስጥን ወይስ አንስጥ? አሉት።",
    "15": "እርሱ ግን ግብዝነታቸውን አውቆ፦ ለምን ትፈትኑኛላችሁ? አየው ዘንድ አንድ ዲናር አምጡልኝ አላቸው።",
    "16": "እነርሱም አመጡለት። ይህች መልክ ፅህፈቲቱስ የማን ናት? አላቸው፤ እነርሱም፦ የቄሳር ናት አሉት።",
    "17": "ኢየሱስም መልሶ፦ የቄሳርን ለቄሳር የእግዚአብሔርንም ለእግዚአብሔር አስረክቡ አላቸው። በእርሱም ተደነቁ።",
    "18": "ትንሳኤ ሙታን የለም የሚሉ ሰዱቃውያን ወደ እርሱ መጥተው ጠየቁት እንዲህም አሉት፦",
    "19": "መምህር ሆይ፥ ሙሴ፦ የአንድ ሰው ወንድም ሚስቱን ትቶ ልጅ ሳያስቀር ቢሞት፥ ወንድሙ ሚስቱን አግብቶ ለወንድሙ ዘር ይተካ ብሎ ፃፈልን።",
    "20": "ሰባት ወንድማማቾች ነበሩ፤ ፊተኛውም ሚስት አግብቶ ዘር ሳያስቀር ሞተ፤",
    "21": "ሁለተኛውም አገባት፥ ዘርም ሳይተው ሞተ፤ ሶስተኛውም እንዲሁ፤",
    "22": "ሰባቱም አገቡአት፥ ዘርም አላስቀሩም። ከሁሉም በኋላ ሴቲቱ ደግሞ ሞተች።",
    "23": "ሰባቱ አግብተዋታልና በትንሳኤ ቀን ሲነሱ ከእነርሱ ለማናቸው ሚስት ትሆናለች?",
    "24": "ኢየሱስም መልሶ እንዲህ አላቸው፦ መፃህፍትንና የእግዚአብሔርን ሃይል አታውቁምና ስለዚህ የምትስቱ አይደለምን?",
    "25": "ከሙታንስ ሲነሱ በሰማያት እንዳሉ መላእክት ይሆናሉ እንጂ አያገቡም፥ አይጋቡምም።",
    "26": "ስለ ሙታን ግን እንዲነሱ እግዚአብሔር፦ እኔ የአብርሃም አምላክ የይስሃቅም አምላክ የያእቆብም አምላክ ነኝ እንዳለው በሙሴ መፅሃፍ በቁጥቋጦው ዘንድ የተፃፈውን አላነበባችሁምን?",
    "27": "የህያዋን አምላክ ነው እንጂ የሙታን አይደለም። እንግዲህ እጅግ ትስታላችሁ።",
    "28": "ከፃፎችም አንዱ ቀርቦ ሲከራከሩ ሰማና መልካም አድርጎ እንደ መለሰላቸው አስተውሎ፦ ከሁሉ ፊተኛይቱ ትእዛዝ ማናቸይቱ ናት? ብሎ ጠየቀው።",
    "29": "ኢየሱስም መልሶ እንዲህ አለው፦ ከትእዛዛቱ ሁሉ ፊተኛይቱ፦ እስራኤል ሆይ፥ ስማ፤ ጌታ አምላካችን አንድ ጌታ ነው፥",
    "30": "አንተም በፍፁም ልብህ በፍፁምም ነፍስህ በፍፁምም አሳብህ በፍፁምም ሃይልህ ጌታ አምላክህን ውደድ የምትል ናት። ፊተኛይቱ ትእዛዝ ይህች ናት።",
    "31": "ሁለተኛይቱም፦ ባልንጀራህን እንደ ራስህ ውደድ የምትል እርስዋን የምትመስል ይህች ናት። ከእነዚህ የምትበልጥ ሌላ ትእዛዝ የለችም።",
    "32": "ፃፊውም፦ መልካም ነው፥ መምህር ሆይ፤ አንድ ነው ከእርሱም በቀር ሌላ የለም ብለህ በእውነት ተናገርህ፤",
    "33": "በፍፁም ልብ በፍፁም አእምሮም በፍፁም ነፍስም በፍፁም ሃይልም እርሱን መውደድ፥ ባልንጀራንም እንደ ራስ መውደድ በሙሉ ከሚቃጠል መስዋእትና ከሌላው መስዋእት ሁሉ የሚበልጥ ነው አለው።",
    "34": "ኢየሱስም በአእምሮ እንደ መለሰ አይቶ፦ አንተ ከእግዚአብሔር መንግስት የራቅህ አይደለህም አለው። ከዚህም በኋላ ማንም ሊጠይቀው አልደፈረም።",
    "35": "ኢየሱስም በመቅደስ ሲያስተምር መልሶ እንዲህ አለ፦ ፃፎች ክርስቶስ የዳዊት ልጅ ነው እንዴት ይላሉ?",
    "36": "ዳዊት ራሱ በመንፈስ ቅዱስ፦ ጌታ ጌታዬን፦ ጠላቶችህን የእግርህ መረገጫ እስካደርግልህ ድረስ በቀኜ ተቀመጥ አለው አለ።",
    "37": "ዳዊትም ራሱ ጌታ አለው፤ እንዴትስ ልጁ ይሆናል? ብዙ ህዝብም በደስታ ይሰሙት ነበር።",
    "38-39": "ሲያስተምርም እንዲህ አለ፦ ረጃጅም ልብስ ለብሰው መዞርን፥ በገበያም ሰላምታን፥ በምኩራብም የከበሬታን ወንበር፥ በግብርም የከበሬታን ስፍራ ከሚወዱ ከፃፎች ተጠበቁ፤",
    "40": "የመበለቶችን ቤት የሚበሉ ፀሎታቸውንም በማስረዘም የሚያመካኙ እነዚህ የባሰ ፍርድ ይቀበላሉ።",
    "41": "ኢየሱስም በመዝገብ አንፃር ተቀምጦ ህዝቡ በመዝገብ ውስጥ ገንዘብ እንዴት እንዲጥሉ ያይ ነበር፤ ብዙ ባለ ጠጎችም ብዙ ይጥሉ ነበር፤",
    "42": "አንዲትም ድሃ መበለት መጥታ አንድ ሳንቲም የሚያህሉ ሁለት ናስ ጣለች።",
    "43": "ደቀ መዛሙርቱንም ጠርቶ፦ እውነት እላችኋለሁ፥ በመዝገብ ውስጥ ከሚጥሉት ሁሉ ይልቅ ይህች ድሃ መበለት አብልጣ ጣለች፤",
    "44": "ሁሉ ከትርፋቸው ጥለዋልና፥ ይህች ግን ከጉድለትዋ የነበራትን ሁሉ ትዳርዋን ሁሉ ጣለች አላቸው።"
}