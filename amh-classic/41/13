{
    "1": "እርሱም ከመቅደስ ሲወጣ ከደቀ መዛሙርቱ አንዱ፦ መምህር ሆይ፥ እንዴት ያሉ ድንጋይዎችና እንዴት ያሉ ህንፃዎች እንደ ሆኑ እይ አለው።",
    "2": "ኢየሱስም መልሶ፦ እነዚህን ታላላቅ ህንፃዎች ታያለህን? ድንጋይ በድንጋይ ላይ ሳይፈርስ በዚህ አይቀርም አለው።",
    "3": "በመቅደስም ትይዩ በደብረ ዘይት ተቀምጦ ሳለ፥ ጴጥሮስና ያእቆብ ዮሃንስም እንድርያስም፦",
    "4": "ንገረን፥ ይህ መቼ ይሆናል? ይህስ ሁሉ ይፈፀም ዘንድ እንዳለው ምልክቱ ምንድር ነው? ብለው ለብቻቸው ጠየቁት።",
    "5": "ኢየሱስም መልሶ እንዲህ ይላቸው ጀመር፦ ማንም እንዳያስታችሁ ተጠንቀቁ።",
    "6": "ብዙዎች፦ እኔ ነኝ እያሉ በስሜ ይመጣሉና፥ ብዙዎችንም ያስታሉ።",
    "7": "ጦርንም የጦርንም ወሬ በሰማችሁ ጊዜ አትደንግጡ፤ ይህ ሊሆን ግድ ነውና፥ ነገር ግን መጨረሻው ገና ነው።",
    "8": "ህዝብ በህዝብ ላይ መንግስትም በመንግስት ላይ ይነሳልና፤ በልዩ ልዩ ስፍራ የምድር መናወጥ ይሆናል፤ ራብ ይሆናል፤ እነዚህ የምጥ ጣር መጀመሪያ ናቸው።",
    "9": "እናንተ ግን ለራሳችሁ ተጠንቀቁ፤ ወደ ሸንጎ አሳልፈው ይሰጡአችኋል በምኩራብም ትገረፋላችሁ ምስክርም ይሆንባቸው ዘንድ ስለ እኔ በገዥዎችና በነገስታት ፊት ትቆማላችሁ።",
    "10": "አስቀድሞም ወንጌል ለአህዛብ ሁሉ ይሰበክ ዘንድ ይገባል።",
    "11": "ሲጎትቱአችሁና አሳልፈው ሲሰጡአችሁም ምን እንድትናገሩ አስቀድማችሁ አትጨነቁ፥ ዳሩ ግን በዚያች ሰአት የሚሰጣችሁን ተናገሩ፤ የሚነግረው መንፈስ ቅዱስ ነው እንጂ እናንተ አይደላችሁምና።",
    "12": "ወንድምም ወንድሙን አባትም ልጁን ለሞት አሳልፎ ይሰጣል፥ ልጆችም በወላጆቻቸው ላይ ይነሳሉ። ይገድሉአቸውማል፤",
    "13": "በሁሉም ዘንድ ስለ ስሜ የተጠላችሁ ትሆናላችሁ፤ እስከ መጨረሻ የሚፀና ግን እርሱ ይድናል።",
    "14": "ነገር ግን በነቢዩ በዳንኤል የተባለውን የጥፋት ርኩሰት በማይገባው ስፍራ ቆሞ ብታዩ፥ አንባቢው ያስተውል፥ በዚያን ጊዜ በይሁዳ ያሉ ወደ ተራሮች ይሽሹ፥",
    "15": "በሰገነትም ያለ ወደ ቤት አይውረድ ከቤቱም አንዳች ይወስድ ዘንድ አይግባ፥",
    "16": "በእርሻም ያለ ልብሱን ይወስድ ዘንድ ወደ ኋላው አይመለስ።",
    "17": "በዚያን ወራትም ለርጉዞችና ለሚያጠቡ ወዮላቸው።",
    "18": "ነገር ግን ሽሽታችሁ በክረምት እንዳይሆን ፀልዩ፤",
    "19": "በዚያን ወራት እግዚአብሔር ከፈጠረው ከፍጥረት መጀመሪያ ጀምሮ እስከ አሁን ድረስ ያልሆነ ደግሞም የማይሆን የመከራ አይነት ይሆናልና።",
    "20": "ጌታስ ወራቶቹን ባያሳጥር፥ ስጋ የለበሰ ሁሉ ባልዳነም፤ ነገር ግን ስለ መረጣቸው ምርጦች ወራቶቹን አሳጠረ።",
    "21": "በዚያን ጊዜም ማንም፦ እነሆ፥ ክርስቶስ ከዚህ አለ፥ ወይም፦ እነሆ፥ ከዚያ አለ ቢላችሁ አትመኑ፤",
    "22": "ሃሰተኞች ክርስቶሶችና ሃሰተኞች ነቢያት ይነሳሉና፥ ቢቻላቸውስ የተመረጡትን እንኳ ያስቱ ዘንድ ምልክትና ድንቅ ያደርጋሉ።",
    "23": "እናንተ ግን ተጠንቀቁ፤ እነሆ፥ አስቀድሜ ሁሉን ነገርኋችሁ።",
    "24": "በዚያን ወራት ግን ከዚያ መከራ በኋላ ፀሃይ ይጨልማል ጨረቃም ብርሃንዋን አትሰጥም፥",
    "25": "ከዋክብትም ከሰማይ ይወድቃሉ፥ የሰማያትም ሃይላት ይናወጣሉ።",
    "26": "በዚያን ጊዜም የሰው ልጅ በብዙ ሃይልና ክብር በደመና ሲመጣ ያዩታል።",
    "27": "በዚያን ጊዜም መላእክትን ይልካል ከአራቱ ነፋሳትም ከምድር ዳርቻ እስከ ሰማይ ዳርቻ የተመረጡትን ይሰበስባቸዋል።",
    "28": "ምሳሌውንም ከበለስ ተማሩ፤ ጫፍዋ ሲለሰልስ ቅጠልዋም ሲያቆጠቁጥ፥ ያን ጊዜ በጋ እንደ ቀረበ ታውቃላችሁ፤",
    "29": "እንዲሁ ደግሞ እናንተ ይህን ሁሉ መሆኑን ስታዩ ቀርቦ በደጅ እንደ ሆነ እወቁ።",
    "30": "እውነት እላችኋለሁ፥ ይህ ሁሉ እስኪሆን ድረስ ይህ ትውልድ አያልፍም።",
    "31": "ሰማይና ምድር ያልፋሉ ቃሌ ግን አያልፍም።",
    "32": "ስለዚያች ቀን ወይም ስለዚያች ሰአት ግን የሰማይ መላእክትም ቢሆኑ ልጅም ቢሆን ከአባት በቀር የሚያውቅ የለም።",
    "33": "ጊዜው መቼ እንዲሆን አታውቁምና ተጠንቀቁ፤ ትጉ፤ ፀልዩም።",
    "34": "ቤቱን ትቶ ወደ ሌላ አገር እንደ ሄደ ሰው ነው፥ ለባሮቹም ስልጣን ለእያንዳንዱም ስራውን ሰጥቶ በረኛውን እንዲተጋ አዘዘ።",
    "35": "እንግዲህ በማታ ቢሆን ወይም በእኩለ ሌሊት ወይም ዶሮ ሲጮህ ወይም በማለዳ ቢሆን ባለቤቱ መቼ እንዲመጣ አታውቁምና",
    "36": "ድንገት መጥቶ ተኝታችሁ እንዳያገኛችሁ ስለዚህ ትጉ።",
    "37": "ለእናንተም የምነግራችሁ ለሁሉ እላለሁ፤ ትጉ።"
}