{
    "1": "ከጥቂት ቀን በኋላ ወደ ቅፍርናሆም ደግሞ ገብቶ በቤት እንደ ሆነ ተሰማ።",
    "2": "በደጅ ያለው ስፍራም እስኪጠባቸው ድረስ ብዙ ሰዎች ተሰበሰቡ፤ ቃሉንም ይነግራቸው ነበር።",
    "3": "አራት ሰዎችም የተሸከሙትን ሽባ አመጡለት።",
    "4": "ስለ ህዝቡም ብዛት ወደ እርሱ ማቅረብ ቢያቅታቸው እርሱ ያለበትን የቤቱን ጣራ አነሱ፥ ነድለውም ሽባው የተኛበትን አልጋ አወረዱ።",
    "5": "ኢየሱስም እምነታቸውን አይቶ ሽባውን፦ አንተ ልጅ፥ ሃጢአትህ ተሰረየችልህ አለው።",
    "6": "ከፃፎችም አንዳንዶቹ በዚያ ተቀምጠው ነበር በልባቸውም፦ ይህ ሰው ስለ ምን እንደዚህ ያለ ስድብ ይናገራል?",
    "7": "ከአንዱ ከእግዚአብሔር በቀር ሃጢአት ሊያስተሰርይ ማን ይችላል? ብለው አሰቡ።",
    "8": "ወዲያውም ኢየሱስ በልባቸው እንዲህ እንዳሰቡ በመንፈስ አውቆ እንዲህ አላቸው፦ በልባችሁ ይህን ስለ ምን ታስባላችሁ?",
    "9": "ሽባውን፦ ሃጢአትህ ተሰረየችልህ ከማለት ወይስ፦ ተነሳ አልጋህንም ተሸከምና ሂድ ከማለት ማናቸው ይቀላል?",
    "10": "ነገር ግን ለሰው ልጅ በምድር ላይ ሃጢአትን ሊያስተሰርይ ስልጣን እንዳለው እንድታውቁ፤",
    "11": "ሽባውን፦ አንተን እልሃለሁ፥ ተነሳ፥ አልጋህን ተሸከምና ወደ ቤትህ ሂድ አለው።",
    "12": "ተነስቶም ወዲያው አልጋውን ተሸክሞ በሁሉ ፊት ወጣ፥ ስለዚህም ሰዎች ሁሉ ተገረሙና፦ እንዲህ ያለ ከቶ አላየንም ብለው እግዚአብሔርን አከበሩ።",
    "13": "ደግሞም በባህር አጠገብ ወጣ፤ ህዝቡም ሁሉ ወደ እርሱ መጡና አስተማራቸው።",
    "14": "ሲያልፍም በመቅረጫው ተቀምጦ የነበረውን የእልፍዮስን ልጅ ሌዊን አየና፦ ተከተለኝ አለው። ተነስቶም ተከተለው።",
    "15": "በቤቱም በማእድ ተቀምጦ ሳለ፥ ብዙ ቀራጮችና ሃጢአተኞች ከኢየሱስና ከደቀ መዛሙርቱ ጋር ተቀመጡ፤ ብዙ ነበሩ ይከተሉትም ነበር።",
    "16": "ፃፎችና ፈሪሳውያንም ከቀራጮችና ከሃጢአተኞች ጋር ሲበላ አይተው ለደቀ መዛሙርቱ፦ ከቀራጮችና ከሃጢአተኞች ጋር የሚበላና የሚጠጣ ስለ ምንድር ነው? አሉ።",
    "17": "ኢየሱስም ሰምቶ፦ ህመምተኞች እንጂ ብርቱዎች ባለ መድሃኒት አያስፈልጋቸውም ሃጢአተኞችን እንጂ ፃድቃንን ልጠራ አልመጣሁም አላቸው።",
    "18": "የዮሃንስ ደቀ መዛሙርትና ፈሪሳውያን ይጦሙ ነበር። መጥተውም፦ የዮሃንስና የፈሪሳውያን ደቀ መዛሙርት የሚጦሙት የአንተ ደቀ መዛሙርት ግን የማይጦሙት ስለ ምንድር ነው? አሉት።",
    "19": "ኢየሱስም አላቸው፦ ሙሽራው ከእነርሱ ጋር ሳለ ሚዜዎች ሊጦሙ ይችላሉን? ሙሽራው ከእነርሱ ጋር ሳለ ሊጦሙ አይችሉም።",
    "20": "ነገር ግን ሙሽራው ከእነርሱ የሚወሰድበት ወራት ይመጣል፥ በዚያ ወራትም ይጦማሉ።",
    "21": "በአረጀ ልብስ አዲስ እራፊ የሚጥፍ የለም፤ ቢደረግ ግን፥ አዲሱ መጣፊያ አሮጌውን ይቦጭቀዋል፥ መቀደዱም የባሰ ይሆናል።",
    "22": "በአረጀ አቁማዳም አዲስ የወይን ጠጅ የሚያኖር የለም፤ ቢደረግ ግን፥ የወይን ጠጁ አቁማዳውን ያፈነዳል የወይኑም ጠጅ ይፈሳል አቁማዳውም ይጠፋል አዲሱን የወይን ጠጅ ግን በአዲስ አቁማዳ ያኖራሉ።",
    "23": "በሰንበትም በእርሻ መካከል ሲያልፍ ደቀ መዛሙርቱ እየሄዱ እሸት ይቀጥፉ ጀመር።",
    "24": "ፈሪሳውያንም፦ እነሆ፥ በሰንበት ያልተፈቀደውን ስለ ምን ያደርጋሉ? አሉት።",
    "25": "እርሱም፦ ዳዊት ባስፈለገውና በተራበ ጊዜ፥ እርሱ አብረውት ከነበሩት ጋር ያደረገውን፥ አብያተር ሊቀ ካህናት በነበረ ጊዜ ወደ እግዚአብሔር ቤት እንደ ገባ፥",
    "26": "ከካህናት በቀር መብላት ያልተፈቀደውን የመስዋእትን እንጀራ እንደ በላ፥ ከእርሱም ጋር ለነበሩት እንደ ሰጣቸው ከቶ አላነበባችሁምን? አላቸው።",
    "27": "ደግሞ፦ ሰንበት ስለ ሰው ተፈጥሮአል እንጂ ሰው ስለ ሰንበት አልተፈጠረም፤",
    "28": "እንዲሁም የሰው ልጅ ለሰንበት እንኳ ጌታዋ ነው አላቸው።"
}