{
    "1": "በዚያ ወራት ደግሞ ብዙ ህዝብ ነበረ የሚበሉትም ስለሌላቸው ደቀ መዛሙርቱን ጠርቶ፦",
    "2": "ህዝቡ ከእኔ ጋር እስካሁን ሶስት ቀን ውለዋልና የሚበሉት ስለሌላቸው አዝንላቸዋለሁ፤",
    "3": "ከእነርሱም አንዳንዶቹ ከሩቅ መጥተዋልና ጦማቸውን ወደ ቤታቸው ባሰናብታቸው በመንገድ ይዝላሉ አላቸው።",
    "4": "ደቀ መዛሙርቱም፦ በዚህ በምድረ በዳ እንጀራ ከየት አግኝቶ ሰው እነዚህን ማጥገብ ይችላል? ብለው መለሱለት።",
    "5": "እርሱም፦ ስንት እንጀራ አላችሁ? ብሎ ጠየቃቸው፥ እነርሱም፦ ሰባት አሉት።",
    "6": "ህዝቡም በምድር እንዲቀመጡ አዘዘ። ሰባቱንም እንጀራ ይዞ አመሰገነ፥ ቆርሶም እንዲያቀርቡላቸው ለደቀ መዛሙርቱ ሰጠ፥ ለህዝቡም አቀረቡ።",
    "7": "ጥቂትም ትንሽ አሳ ነበራቸው፤ ባረከውም ይህንም ደግሞ እንዲያቀርቡላቸው አዘዘ።",
    "8": "በሉም ጠገቡም፥ የተረፈውንም ቁርስራሽ ሰባት ቅርጫት አነሱ።",
    "9": "የበሉትም አራት ሺህ ያህል ነበሩ።",
    "10": "አሰናበታቸውም። ወዲያውም ከደቀ መዛሙርቱ ጋር ወደ ታንኳይቱ ገብቶ ወደ ዳልማኑታ አገር መጣ።",
    "11": "ፈሪሳውያንም ወጡና ሊፈትኑት ከሰማይ ምልክት ከእርሱ ፈልገው ከእርሱ ጋር ይከራከሩ ጀመር።",
    "12": "በመንፈሱም እጅግ ቃተተና፦ ይህ ትውልድ ስለ ምን ምልክት ይፈልጋል? እውነት እላችኋለሁ፥ ለዚህ ትውልድ ምልክት አይሰጠውም አለ።",
    "13": "ትቶአቸውም እንደ ገና ወደ ታንኳይቱ ገብቶ ወደ ማዶ ሄደ።",
    "14": "እንጀራ መያዝም ረሱ፥ ለእነርሱም ከአንድ እንጀራ በቀር በታንኳይቱ አልነበራቸውም።",
    "15": "እርሱም፦ ተጠንቀቁ፤ ከፈሪሳውያንና ከሄሮድስ እርሾ ተጠበቁ ብሎ አዘዛቸው።",
    "16": "እርስ በርሳቸውም፦ እንጀራ ስለሌለን ይሆናል ብለው ተነጋገሩ።",
    "17": "ኢየሱስም አውቆ እንዲህ አላቸው፦ እንጀራ ስለሌላችሁ ስለ ምን ትነጋገራላችሁ? ገና አልተመለከታችሁምን? አላስተዋላችሁምን?",
    "18": "ልባችሁስ ደንዝዞአልን? አይን ሳላችሁ አታዩምን? ጆሮስ ሳላችሁ አትሰሙምን? ትዝስ አይላችሁምን?",
    "19": "አምስቱን እንጀራ ለአምስት ሺህ በቆረስሁ ጊዜ፥ ቁርስራሹ የሞላ ስንት መሶብ አነሳችሁ? እርሱም፦ አስራ ሁለት አሉት።",
    "20": "ሰባቱን እንጀራስ ለአራት ሺህ በቆረስሁ ጊዜ፥ ቁርስራሹ የሞላ ስንት ቅርጫት አነሳችሁ? እነርሱም፦ ሰባት አሉት።",
    "21": "ገና አላስተዋላችሁምን? አላቸው።",
    "22": "ወደ ቤተ ሳይዳም መጡ። እውርም አመጡለት፥ እንዲዳስሰውም ለመኑት።",
    "23": "እውሩንም እጁን ይዞ ከመንደር ውጭ አወጣው፥ በአይኑም ተፍቶበት እጁንም ጭኖበት። አንዳች ታያለህን ብሎ ጠየቀው።",
    "24": "አሻቅቦም፦ ሰዎች እንደ ዛፍ ሲመላለሱ አያለሁ አለ።",
    "25": "ከዚህም በኋላ ደግሞ እጁን በአይኑ ላይ ጫነበት አጥርቶም አየና ዳነም ከሩቅም ሳይቀር ሁሉን ተመለከተ።",
    "26": "ወደ ቤቱም ሰደደውና፦ ወደ መንደሩ አትግባ በመንደሩም ለማንም አንዳች አትናገር አለው።",
    "27": "ኢየሱስና ደቀ መዛሙርቱም በፊልጶስ ቂሳርያ ወዳሉ መንደሮች ወጡ በመንገድም፦ ሰዎች እኔ ማን እንደ ሆንሁ ይላሉ? ብሎ ደቀ መዛሙርቱን ጠየቃቸው።",
    "28": "እነርሱም፦ መጥምቁ ዮሃንስ፥ ሌሎችም ኤልያስ፥ ሌሎችም ከነቢያት አንዱ ብለው ነገሩት።",
    "29": "እናንተስ እኔ ማን እንደ ሆንሁ ትላላችሁ? ብሎ ጠየቃቸው። ጴጥሮስም፦ አንተ ክርስቶስ ነህ ብሎ መለሰለት።",
    "30": "ስለ እርሱም ለማንም እንዳይናገሩ አዘዛቸው።",
    "31": "የሰው ልጅ ብዙ መከራ ሊቀበል፥ ከሽማግሌዎችም ከካህናት አለቆችም ከፃፎችም ሊጣል፥ ሊገደልም ከሶስት ቀንም በኋላ ሊነሳ እንዲገባው ያስተምራቸው ጀመር፤ ቃሉንም ገልጦ ይናገር ነበር።",
    "32": "ጴጥሮስም ወደ እርሱ ወስዶ ይገስፀው ጀመር።",
    "33": "እርሱ ግን ዘወር አለ ደቀ መዛሙርቱንም አይቶ ጴጥሮስን ገሰፀውና፦ ወደ ኋላዬ ሂድ፥ አንተ ሰይጣን፤ የሰውን እንጂ የእግዚአብሔርን ነገር አታስብምና አለው።",
    "34": "ህዝቡንም ከደቀ መዛሙርቱ ጋር ጠርቶ እንዲህ አላቸው፦ በኋላዬ ሊመጣ የሚወድ ቢኖር፥ ራሱን ይካድ መስቀሉንም ተሸክሞ ይከተለኝ።",
    "35": "ነፍሱን ሊያድን የሚወድ ሁሉ ያጠፋታልና፥ ስለ እኔና ስለ ወንጌል ነፍሱን የሚያጠፋ ሁሉ ግን ያድናታል።",
    "36": "ሰው አለምን ሁሉ ቢያተርፍ ነፍሱንም ቢያጎድል ምን ይጠቅመዋል?",
    "37": "ሰውስ ስለ ነፍሱ ቤዛ ምን ይሰጣል?",
    "38": "በዚህም በዘማዊና በሃጢአተኛ ትውልድ መካከል በእኔና በቃሌ የሚያፍር ሁሉ፥ የሰው ልጅ ደግሞ በአባቱ ክብር ከቅዱሳን መላእክት ጋር በመጣ ጊዜ በእርሱ ያፍርበታል።"
}