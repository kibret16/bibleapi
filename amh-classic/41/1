{
    "1": "የእግዚአብሔር ልጅ የኢየሱስ ክርስቶስ ወንጌል መጀመሪያ።",
    "2-3": "እነሆ፥ መንገድህን የሚጠርግ መልክተኛዬን በፊትህ እልካለሁ የጌታን መንገድ አዘጋጁ ጥርጊያውንም አቅኑ እያለ በምድረ በዳ የሚጮህ ሰው ድምፅ ተብሎ በነቢዩ በኢሳይያስ እንደ ተፃፈ፥",
    "4": "ዮሃንስ በምድረ በዳ እያጠመቀ የንስሃንም ጥምቀት ለሃጢአት ስርየት እየሰበከ መጣ።",
    "5": "የይሁዳም አገር ሁሉ የኢየሩሳሌምም ሰዎች ሁሉ ወደ እርሱ ይወጡ ነበር፥ ሃጢአታቸውንም እየተናዘዙ በዮርዳኖስ ወንዝ ከእርሱ ይጠመቁ ነበር።",
    "6": "ዮሃንስም የግመል ጠጉር ለብሶ በወገቡ ጠፍር ይታጠቅ አንበጣና የበረሃ ማርም ይበላ ነበር።",
    "7": "ተጎንብሼ የጫማውን ጠፍር መፍታት የማይገባኝ ከእኔ የሚበረታ በኋላዬ ይመጣል።",
    "8": "እኔ በውሃ አጠመቅኋችሁ እርሱ ግን በመንፈስ ቅዱስ ያጠምቃችኋል እያለ ይሰብክ ነበር።",
    "9": "በዚያ ወራትም ኢየሱስ ከገሊላ ናዝሬት መጥቶ ከዮሃንስ በዮርዳኖስ ወንዝ ተጠመቀ።",
    "10": "ወዲያውም ከውሃው በወጣ ጊዜ ሰማያት ሲቀደዱ መንፈስም እንደ ርግብ ሲወርድበት አየና፦ የምወድህ ልጄ አንተ ነህ፥",
    "11": "በአንተ ደስ ይለኛል የሚል ድምፅ ከሰማያት መጣ።",
    "12": "ወዲያውም መንፈስ ወደ ምድረ በዳ አወጣው።",
    "13": "በምድረ በዳም ከሰይጣን እየተፈተነ አርባ ቀን ሰነበተ ከአራዊትም ጋር ነበረ፥ መላእክቱም አገለገሉት።",
    "14-15": "ዮሃንስም አልፎ ከተሰጠ በኋላ ኢየሱስ የእግዚአብሔርን መንግስት ወንጌል እየሰበከና፦ ዘመኑ ተፈፀመ የእግዚአብሔርም መንግስት ቀርባለች ንስሃ ግቡ በወንጌልም እመኑ እያለ ወደ ገሊላ መጣ።",
    "16": "በገሊላ ባህርም አጠገብ ሲያልፍ ስምኦንን ወንድሙንም እንድርያስን መረባቸውን ወደ ባህር ሲጥሉ አየ፥ አሳ አጥማጆች ነበሩና።",
    "17": "ኢየሱስም፦ በኋላዬ ኑና ሰዎችን አጥማጆች እንድትሆኑ አደርጋችኋለሁ አላቸው።",
    "18": "ወዲያውም መረባቸውን ትተው ተከተሉት።",
    "19": "ከዚያም ጥቂት እልፍ ብሎ የዘብዴዎስን ልጅ ያእቆብን ወንድሙንም ዮሃንስን ደግሞ በታንኳ ላይ መረባቸውን ሲያበጁ አየ።",
    "20": "ወዲያውም ጠራቸው አባታቸውንም ዘብዴዎስን ከሞያተኞቹ ጋር በታንኳ ላይ ትተው ተከትለውት ሄዱ።",
    "21": "ወደ ቅፍርናሆምም ገቡ፤ ወዲያውም በሰንበት ወደ ምኩራብ ገብቶ አስተማረ።",
    "22": "እንደ ባለ ስልጣን ያስተምራቸው ነበር እንጂ እንደ ፃፎች አይደለምና በትምህርቱ ተገረሙ።",
    "23": "በዚያን ጊዜም በምኩራባቸው ርኩስ መንፈስ ያለው ሰው ነበረ፤",
    "24": "እርሱም፦ የናዝሬቱ ኢየሱስ ሆይ፥ ከአንተ ጋር ምን አለን? ልታጠፋን መጣህን? ማን እንደ ሆንህ አውቄአለሁ፥ የእግዚአብሔር ቅዱሱ ብሎ ጮኸ።",
    "25": "ኢየሱስም፦ ዝም በል ከእርሱም ውጣ ብሎ ገሰፀው።",
    "26": "ርኩሱም መንፈስ አንፈራገጠውና በታላቅ ድምፅ ጮሆ ከእርሱ ወጣ።",
    "27": "ሁሉም፦ ይህ ምንድር ነው? በስልጣን ርኩሳን መናፍስትን ያዝዛል፤ እነርሱም ይታዘዙለታልና ይህ አዲስ ትምህርት ምንድር ነው? ብለው እስኪጠያየቁ ድረስ አደነቁ።",
    "28": "ዝናውም ወዲያው በየስፍራው ወደ ገሊላ ዙሪያ ሁሉ ወጣ።",
    "29": "ወዲያውም ከምኩራብ ወጥቶ ከያእቆብና ከዮሃንስ ጋር ወደ ስምኦንና ወደ እንድርያስ ቤት ገባ።",
    "30": "የስምኦንም አማት በንዳድ ታማ ተኝታ ነበር፥ ስለ እርስዋም ወዲያው ነገሩት።",
    "31": "ቀርቦም እጅዋን ይዞ አስነሳት ንዳዱም ወዲያው ለቀቃትና አገለገለቻቸው።",
    "32": "ፀሃይም ገብቶ በመሸ ጊዜ፥ የታመሙትንና አጋንንት ያደረባቸውን ሁሉ ወደ እርሱ አመጡ፤",
    "33": "ከተማይቱም ሁላ በደጅ ተሰብስባ ነበር።",
    "34": "በልዩ ልዩ ደዌም የታመሙትን ብዙዎችን ፈወሰ፥ ብዙዎችንም አጋንንት አወጣ፥ አጋንንትም ክርስቶስ መሆኑን አውቀው ነበርና ሊናገሩ አልፈቀደላቸውም።",
    "35": "ማለዳም ተነስቶ ገና ሌሊት ሳለ ወጣ ወደ ምድረ በዳም ሄዶ በዚያ ፀለየ።",
    "36": "ስምኦንና ከእርሱ ጋር የነበሩትም ገስግሰው ተከተሉት፥",
    "37": "ባገኙትም ጊዜ፦ ሁሉ ይፈልጉሃል አሉት።",
    "38": "እርሱም፦ በዚያ ደግሞ ልሰብክ ወደ ሌላ ስፍራ በቅርብ ወዳሉ መንደሮች እንሂድ ስለዚህ ወጥቻለሁና አላቸው።",
    "39": "በምኩራባቸውም እየሰበከ አጋንንትንም እያወጣ ወደ ገሊላ ሁሉ መጣ።",
    "40": "ለምፃምም ወደ እርሱ መጥቶ ተንበረከከና፦ ብትወድስ ልታነፃኝ ትችላለህ ብሎ ለመነው።",
    "41": "ኢየሱስም አዘነለት እጁንም ዘርግቶ ዳሰሰውና፦ እወድዳለሁ፤ ንፃ አለው።",
    "42": "በተናገረም ጊዜ ለምፁ ወዲያው ለቀቀውና ነፃ።",
    "43": "በብርቱም ተናግሮ ወዲያው አወጣው፤",
    "44": "ለማንም አንዳች እንዳትናገር ተጠንቀቅ፥ ነገር ግን ሄደህ ራስህን ለካህን አሳይ ለእነርሱም ምስክር እንዲሆን ስለ መንፃትህ ሙሴ ያዘዘውን አቅርብ አለው።",
    "45": "እርሱ ግን ሲወጣ ብዙ ሊሰብክና ነገሩን ሊያወራ ጀመረ፥ ስለዚህም ኢየሱስ ተገልጦ ወደ ከተማ መግባት ወደ ፊት ተሳነው፥ ነገር ግን በውጭ በምድረ በዳ ይኖር ነበር፤ ከየስፍራውም ወደ እርሱ ይመጡ ነበር።"
}