{
    "1": "የክርስቶስ ኢየሱስ እስር ጳውሎስ ወንድሙም ጢሞቴዎስ፥ ለተወደደውና አብሮን ለሚሰራ ለፊልሞና፥",
    "2": "ለእህታችንም ለአፍብያ፥ ከእኛም ጋር አብሮ ወታደር ለሆነ ለአርክጳ፥ በቤትህም ላለች ቤተ ክርስቲያን፤",
    "3": "ከእግዚአብሔር ከአባታችን ከጌታም ከኢየሱስ ክርስቶስ ፀጋና ሰላም ለእናንተ ይሁን።",
    "4-5": "በጌታ በኢየሱስ ዘንድ በቅዱሳንም ሁሉ ዘንድ ስላለህ ስለ ፍቅርህና ስለ እምነትህ ሰምቼ፥ በፀሎቴ እያሳሰብሁ ሁልጊዜ አምላኬን አመሰግናለሁ፤",
    "6": "የእምነትህም ህብረት፥ በእኛ ዘንድ ያለውን በጎ ነገር ሁሉ በማወቅ፥ ለክርስቶስ ኢየሱስ ፍሬ እንዲያፈራ እለምናለሁ፤",
    "7": "የቅዱሳን ልብ በአንተ ስራ ስለ አረፈ፥ ወንድሜ ሆይ፥ በፍቅርህ ብዙ ደስታንና መፅናናትን አግኝቼአለሁና።",
    "8": "ስለዚህ የሚገባውን አዝህ ዘንድ በክርስቶስ ምንም እንኳ ብዙ ድፍረት ቢኖረኝ፥",
    "9": "ይልቁንም እንደዚህ የሆንሁ እኔ ጳውሎስ ሽማግሌው፥ አሁንም ደግሞ የኢየሱስ ክርስቶስ እስር የሆንሁ፥ ስለ ፍቅር እለምናለሁ።",
    "10-11": "አስቀድሞ ስላልጠቀመህ፥ አሁን ግን ለእኔም ለአንተም ስለሚጠቅም በእስራቴ ስለ ወለድሁት ስለ ልጄ ስለ አናሲሞስ እለምንሃለሁ።",
    "12": "እርሱን እልከዋለሁ፤",
    "13": "አንተም ልቤ እንደሚሆን ተቀበለው። እኔስ በወንጌል እስራት ስለ አንተ እንዲያገለግለኝ ለራሴ ላስቀረው እፈቅድ ነበር፥",
    "14": "ነገር ግን በጎነትህ በፈቃድህ እንጂ በግድ እንዳይሆን፥ ሳልማከርህ ምንም እንኳ ላደርግ አልወደድሁም።",
    "15": "ተቀብለህ ለዘላለም እንድትይዘው ስለዚህ ምናልባት ለጊዜው ተለይቶሃልና፤",
    "16": "ከእንግዲህ ወዲህ እንደ ባርያ አይሆንም፥ ነገር ግን ለእኔ በተለየ የተወደደ ወንድም ከሆነ፥ ለአንተማ ይልቅ በስጋውም በጌታም ዘንድ ከባርያ የሚሻል የተወደደ ወንድም እንዴት አይሆንም።",
    "17": "እንግዲህ እንደ ባልንጀራ ብትቆጥረኝ፥ እንደ እኔ አድርገህ ተቀበለው።",
    "18": "በአንዳች ነገር የበደለህ ቢኖር ግን ወይም ብድር ያለበት እንደሆነ፥ ይህን በእኔ ላይ ቁጠር፤",
    "19": "እኔ ጳውሎስ፦ እኔ እመልሰዋለሁ ብዬ በእጄ እፅፋለሁ፤ ከዚህም በላይ ለእኔ የራስህ ደግሞ ብድር እንዳለብህ አልልህም።",
    "20": "አዎን፥ ወንድሜ ሆይ፥ በጌታ እኔ እንድጠቀምብህ ይሁን፤ በክርስቶስ ልቤን አሳርፍልኝ።",
    "21": "ከምልህ ይልቅ አብልጠህ እንድታደርግ አውቄ እንድትታዘዝም ታምኜ እፅፍልሃለሁ።",
    "22": "ደግሞ ከዚህም ጋር የማስተናገጃ ቤት አዘጋጅልኝ፤ በፀሎታችሁ ለእናንተ እንድሰጥ ተስፋ አደርጋለሁና።",
    "23": "በክርስቶስ ኢየሱስ ከእኔ ጋር የታሰረ ኤጳፍራ",
    "24": "አብረውኝም የሚሰሩ ማርቆስና አርስጥሮኮስ ዴማስም ሉቃስም ሰላምታ ያቀርቡልሃል።",
    "25": "የጌታችን የኢየሱስ ክርስቶስ ፀጋ ከመንፈሳችሁ ጋር ይሁን፤ አሜን።"
}