{
    "1": "ኤፍሬም በተናገረ ጊዜ ፍርሃት ነበረ፥ በእስራኤልም ዘንድ ታበየ፤ ነገር ግን በአልን በማምለክ በበደለ ጊዜ ሞተ።",
    "2": "አሁንም ሃጢአትን ይሰሩ ዘንድ ጨመሩ፤ በብራቸውም ለራሳቸው ቀልጦ የተሰራ ምስልን፥ እንደ ጥበባቸውም ጣኦታትን ሰርተዋል፤ ሁሉም የሰራተኛ ስራ ናቸው። ስለ እነርሱም፦ የሚሰዉ ሰዎች እምቦሳውን ይሳሙ ይላሉ።",
    "3": "ስለዚህም እንደ ማለዳ ደመና፥ በጥዋትም እንደሚያልፍ ጠል፥ በአውሎ ነፍስም ከአውድማ እንደሚበተን እብቅ፥ ከመስኮትም እንደሚወጣ ጢስ ይሆናሉ።",
    "4": "እኔ ግን ከግብፅ ምድር ጀምሬ አምላክህ እግዚአብሔር ነኝ፤ ከእኔም በቀር ሌላ አምላክ አታውቅም፥ ከእኔም በቀር ሌላ መድሃኒት የለም።",
    "5": "በምድረ በዳ፥ እጅግ በደረቀ ምድር አውቄህ ነበር።",
    "6": "ከተሰማሩ በኋላ ጠገቡ፥ በጠገቡም ጊዜ ልባቸው ታበየ፤ ስለዚህ ረሱኝ።",
    "7": "ስለዚህም እኔ እንደ አንበሳ ሆንሁባቸው፥ እንደ ነብርም በመንገድ አጠገብ አደባባቸዋለሁ፤",
    "8": "ልጅዋ እንደ ተነጠቀባት ድብ እገጥማቸዋለሁ፥ የልባቸውንም ስብ እቀድዳለሁ፤ በዚያም እንደ አንበሳ እበላቸዋለሁ፥ የምድረ በዳም አውሬ ይነጣጠቃቸዋል።",
    "9": "እስራኤል ሆይ፥ በእኔ በረዳትህ ላይ በመነሳትህ ጥፋትህ ነው።",
    "10": "በየከተማህ ሁሉ ያድንህ ዘንድ ንጉስህ ወዴት አለ? ስለ እነርሱም፦ ንጉስንና አለቆችን ስጠኝ ብለህ የተናገርኸው መሳፍንቶችህ ወዴት አሉ?",
    "11": "በቁጣዬ ንጉስን ሰጠሁህ፥ በመአቴም ሻርሁት።",
    "12": "የኤፍሬም በደል ታስሮአል፥ ሃጢአቱም ተከማችቶአል።",
    "13": "ምጥ እንደ ያዛት ሴት ጭንቅ ይመጣበታል፤ በሚወለድበት ጊዜ በማህፀን አፍ ቀጥ ብሎ አይወጣምና አእምሮ የሌለው ልጅ ነው።",
    "14": "ከሲኦል እጅ እታደጋቸዋለሁ፥ ከሞትም እቤዣቸዋለሁ፤ ሞት ሆይ፥ ቸነፈርህ ወዴት አለ? ሲኦል ሆይ፥ ማጥፋትህ ወዴት አለ? ርህራሄ ከአይኔ ተሰወረች።",
    "15": "በወንድሞቹ መካከል ፍሬያማ ቢሆን የምስራቅ ነፋስ ይመጣል፥ የእግዚአብሔር ነፋስ ከምድረ በዳ ይመጣል፤ ምንጩንም ያደርቃል፥ ፈሳሹንም ያጠፋል፥ የተከበሩ እቃዎች ሁሉ ያሉበትን መዝገብ ይበዘብዛል።",
    "16": "ሰማርያ በአምላክዋ ላይ አምፃለችና በደልዋን ትሸከማለች በሰይፍ ይወድቃሉ፥ ህፃኖቻቸውም ይፈጠፈጣሉ፥ እርጉዞቻቸውም ይቀደዳሉ።"
}