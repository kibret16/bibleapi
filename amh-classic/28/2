{
    "1": "የእስራኤልም ልጆች ቁጥር እንደማይሰፈርና እንደማይቆጠር እንደ ባህር አሸዋ ይሆናል፤ እንዲህም ይሆናል፤ እናንተ ህዝቤ አይደላችሁም ተብሎ በተነገረበት በዚያ ስፍራ የህያው አምላክ ልጆች ይባላሉ።",
    "2": "የይሁዳ ልጆችና የእስራኤል ልጆች በአንድነት ይሰበሰባሉ፥ ለእነርሱም አንድ አለቃ ይሾማሉ፥ ከምድሪቱም ይወጣሉ፤ የኢይዝራኤል ቀን ታላቅ ይሆናልና።",
    "3": "ወንድሞቻችሁን፦ አሚ፥ እህቶቻችሁንም፦ ሩሃማ በሉአቸው።",
    "4": "እናታችሁ ሚስቴ አይደለችምና፥ እኔም ባልዋ አይደለሁምና ተምዋገቱ፤ ከእናታችሁ ጋር ተምዋገቱ። ግልሙትናዋን ከፊትዋ፥ ምንዝርናዋንም ከጡቶችዋ መካከል ታስወግድ፤",
    "5": "እራቁትዋን እንዳልገፍፋት፥ እንደ ተወለደችበትም ቀን እንዳላደርጋት፥ እንደ ምድረ በዳና እንደ ደረቅ ምድር እንዳላደርጋት፥ በጥማትም እንዳልገድላት፤ል",
    "6": "የግልሙትናዋ ልጆች ናቸውና ልጆችዋን አልምርም።",
    "7": "እናታቸው አመንዝራለች፤ የፀነሰቻቸውም፦ እንጀራዬንና ውሃዬን፥ ጥጤንና የተልባ እግሬን፥ ዘይቴንና መጠጤን ከሚሰጡኝ ከውሽሞቼ በኋላ እሄዳለሁ ብላ አስነወረቻቸው።",
    "8": "ስለዚህ፥ እነሆ፥ መንገድሽን በእሾህ እዘጋለሁ፥ መንገድዋንም እንዳታገኝ ቅጥርን እቀጥርባታለሁ።",
    "9": "ውሽሞችዋንም ትከተላለች፥ ነገር ግን አትደርስባቸውም፤ ትፈልጋቸውማለች፥ ነገር ግን አታገኛቸውም፤ እርስዋም፦ ከዛሬ ይልቅ የዚያን ጊዜ ይሻለኝ ነበርና ተመልሼ ወደ ቀደመው ባሌ እሄዳለሁ ትላለች።",
    "10": "እርስዋም እህልንና ወይንን ጠጅ ዘይትንም የሰጠኋት፥ ለበአልም የተሰራውን ብርና ወርቅ ያበዛሁላት እኔ እንደ ሆንሁ አላወቀችም።",
    "11": "ስለዚህ እህሌን በጊዜዋ፥ ወይን ጠጄንም በወረትዋ እወስዳለሁ፥ እራቁትነትዋንም እንዳትሸፍን ጥጤንና የተልባ እግሬን እገፍፋታለሁ።",
    "12": "አሁንም ውሽሞችዋ እያዩ ነውርዋን እገልጣለሁ፤ ከእጄም ማንም አያድናትም።",
    "13": "ደስታዋንም ሁሉ፥ በአላቶችዋንም፥ መባቻዎችዋንም፥ ሰንበቶችዋንም፥ የተቀደሱትንም ጉባኤዎችን ሁሉ አስቀራለሁ።",
    "14": "እርስዋም፦ ውሽሞቼ የሰጡኝ ዋጋዬ ይህ ነው ያለችውን ወይንዋንና በለስዋን አጠፋለሁ፤ ዱርም አደርገዋለሁ፥ የምድረ በዳም አራዊት ይበሉታል።",
    "15": "እኔን ረስታ ውሽሞችዋን እየተከተለች፥ በጉትቾችዋና በጌጥዋም እያጌጠች ለበአሊም ያጠነችበትን ወራት እበቀልባታለሁ፥ ይላል እግዚአብሔር፡፡",
    "16": "ስለዚህ፥ እነሆ፥ አባብላታለሁ፥ ወደ ምድረ በዳም አመጣታለሁ፥ ለልብዋም እናገራለሁ።",
    "17": "ከዚያም የወይን ቦታዋን፥ የተስፋ በርም እንዲሆንላት የአኮርን ሸለቆ እሰጣታለሁ፤ በዚያም ከግብፅ ምድር እንደ ወጣችበት ቀን እንደ ህፃንነትዋ ወራት ትዘምራለች።",
    "18": "በዚያ ቀን ባሌ ብለሽ ትጠሪኛለሽ እንጂ ዳግመኛ በአሌ ብለሽ አትጠሪኝም፥ ይላል እግዚአብሔር፤",
    "19": "የበአሊምን ስም ከአፍዋ አስወግደዋለሁና፥ በስማቸውም እንግዲህ አይታሰቡምና።",
    "20": "በዚያም ቀን ከምድር አራዊትና ከሰማይ ወፎች ከመሬትም ተንቀሳቃሾች ጋር ቃል ኪዳን አደርግላቸዋለሁ፤ ቀስትንና ሰይፍን ሰልፍንም ከምድሩ እሰብራለሁ፥ ተከልለውም እንዲኖሩ አስተኛቸዋለሁ።",
    "21": "ለዘላለምም ለእኔ እንድትሆኚ አጭሻለሁ፤ በፅድቅና በፍርድ በምህረትና በርህራሄ አጭሻለሁ።",
    "22": "ለእኔም እንድትሆኚ በመታመን አጭሻለሁ፤ አንቺም እግዚአብሔርን ታውቂአለሽ።",
    "23": "በዚያንም ቀን እመልሳለሁ፥ ይላል እግዚአብሔር፤ ለሰማይ እመልሳለሁ፥ ሰማይም ለምድር ይመልሳል፤",
    "24": "ምድርም ለእህልና ለወይን ጠጅ ለዘይትም ትመልሳለች፤ እነርሱም ለኢይዝራኤል ይመልሳሉ።",
    "25": "በምድርም ላይ ለእኔ እዘራታለሁ፤ ምህረትም የሌላትን እምራለሁ፥ ህዝቤም ያልሆነውን፦ አንተ ህዝቤ ነህ እለዋለሁ፤ እርሱም፦ አንተ አምላኬ ነህ ይለኛል።"
}