{
    "1": "በይሁዳ ነገስታት በኦዝያንና በኢዮአታም በአካዝና በህዝቅያስም ዘመን በእስራኤልም ንጉስ በዮአስ ልጅ በኢዮርብአም ዘመን ወደ ብኤሪ ልጅ ወደ ሆሴእ የመጣ የእግዚአብሔር ቃል ይህ ነው።",
    "2": "እግዚአብሔር መጀመሪያ በሆሴእ በተናገረ ጊዜ፥ እግዚአብሔር ሆሴእን፦ ምድሪቱ ከእግዚአብሔር ርቃ ታላቅ ግልሙትና ታደርጋለችና ሂድ፤ ጋለሞታን ሴትና የግልሙትናን ልጆች ለአንተ ውሰድ አለው።",
    "3": "እርሱም ሄዶ የዴቤላይምን ልጅ ጎሜርን አገባ፤ እርስዋም ፀነሰች ወንድ ልጅንም ወለደችለት።",
    "4": "እግዚአብሔርም፦ ከጥቂት ዘመን በኋላ የኢይዝራኤልን ደም በኢዩ ቤት ላይ እበቀላለሁና፥ ከእስራኤልም ቤት መንግስትን እሽራለሁና ስሙን ኢይዝራኤል ብለህ ጥራው፤",
    "5": "በዚያም ቀን በኢይዝራኤል ሸለቆ ውስጥ የእስራኤልን ቀስት እሰብራለሁ አለው።",
    "6": "ደግሞ ፀነሰች ሴት ልጅንም ወለደች። እግዚአብሔርም፦ ይቅር እላቸው ዘንድ የእስራኤልን ቤት ከእንግዲህ ወዲህ አልምርምና ስምዋን ሎሩሃማ ብለህ ጥራት፤",
    "7": "ነገር ግን የይሁዳን ቤት እምራለሁ፤ በአምላካቸውም በእግዚአብሔር አድናቸዋለሁ እንጂ በቀስት ወይም በሰይፍ ወይም በሰልፍ ወይም በፈረሶች ወይም በፈረሰኞች አላድናቸውም አለው።",
    "8": "ሎሩሃማም ጡት ባስጣለች ጊዜ፥ ደግሞ ፀነሰች ወንድ ልጅንም ወለደች።",
    "9": "እግዚአብሔርም፦ ህዝቤ አይደላችሁምና፥ እኔም አምላክ አልሆናችሁምና ስሙን ሎአሚ ብለህ ጥራው አለው።"
}