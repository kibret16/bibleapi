{
    "1": "እስራኤል ፍሬው የበዛለት የለመለመ ወይን ነው፤ እንደ ፍሬው ብዛት መሰዊያውን አብዝቶአል፤ እንደ ምድሩም ማማር መጠን ሃውልቶችን እያሳመሩ ሰርተዋል።",
    "2": "ልባቸው ተከፈለ፤ አሁንም በደላቸውን ይሸከማሉ፤ እርሱ መሰዊያቸውን ያፈርሳል፥ ሃውልቶቻቸውን ያጠፋል።",
    "3": "አሁንም፦ ንጉስ የለንም፥ እግዚአብሔርን አልፈራንምና፤ ንጉስስ ምን ያደርግልናል? ይላሉ።",
    "4": "የማይረባውን ቃል ይናገራሉ፤ ቃል ኪዳን በገቡ ጊዜ በሃሰት ይምላሉ፤ ስለዚህ መርዛም ሳር በእርሻ ትልም ላይ እንደሚበቅል መቅሰፍት ይበቅልባቸዋል።",
    "5": "የሰማርያ ሰዎች ስለ ቤትአዌን እምቦሳ ይፈራሉ፤ ክብሩም ከእርሱ ዘንድ ወጥቶአልና ህዝቡ ያለቅሱለታል፥ የጣኦቱ ካህናትም በህዘን ይንተባተባሉ።",
    "6": "ለንጉሱ ለኢያሪም እጅ መንሻ ይሆን ዘንድ ወደ አሶር ይማረካል፤ ኤፍሬምን እፍረት ይይዘዋል፥ እስራኤልም በምክሩ ያፍራል።",
    "7": "ሰማርያ ከንጉስዋ ጋር በውሃ ላይ እንዳለ አረፋ ጠፍታለች።",
    "8": "የእስራኤል ሃጢአት የሆኑት የአዌን የኮረብታው መስገጃዎች ይፈርሳሉ፤ እሾህና አሜከላ በመሰዊያዎቻቸው ላይ ይበቅላል፤ ተራሮችንም፦ ክደኑን፥ ኮረብቶችንም። ውደቁብን ይሉአቸዋል።",
    "9": "እስራኤል ሆይ፥ ከጊብአ ዘመን ጀምረህ ሃጢአትን ሰርተሃል፤ በዚያ ፀንተዋል፤ በጊብአ ላይ ሰልፍ አይደርስባቸውምን?",
    "10": "በፈቀድሁም ጊዜ እገስፃቸዋለሁ፤ ስለ ሁለቱም ሃጢአታቸው በታሰሩ ጊዜ አህዛብ ይሰበሰቡባቸዋል።",
    "11": "ኤፍሬም ማበራየት እንደ ለመደች ጊደር ነው፥ እኔ ግን በአንገቱ ውበት እጫንበታለሁ፤ በኤፍሬም ላይ እጠምድበታለሁ፥ ይሁዳም ያርሳል፥ ያእቆብም አፈሩን ያለሰልሳል።",
    "12": "እግዚአብሔር መጥቶ ፅድቅን እስኪያዘንብላችሁ ድረስ እርሱን የምትሹበት ዘመን ነውና ለእናንተ በፅድቅ ዝሩ፥ እንደ ምህረቱም መጠን እጨዱ፥ ጥጋታችሁንም እረሱ።",
    "13": "ክፋትን አርሳችኋል፥ ሃጢአትንም አጭዳችኋል፥ የሃሰትንም ፍሬ በልታችኋል፤ በሃያላንህ ብዛት፥ በመንገድህም ላይ ታምነሃልና።",
    "14": "በህዝብህም መካከል ሽብር ይነሳል፤ እናትም ከልጆችዋ ጋር በተፈጠፈጠች ጊዜ ሰልማን ቤትአርብኤልን በሰልፍ ቀን እንዳፈረሰ፥ አምባዎችህ ሁሉ ይፈርሳሉ።",
    "15": "ከሃጢአታችሁም ክፋት የተነሳ ቤቴል እንዲሁ ያደርግባችኋል፤ በነጋ ጊዜ የእስራኤል ንጉስ ፈፅሞ ይጠፋል።"
}