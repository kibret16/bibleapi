{
    "1": "እስራኤል ህፃን በነበረ ጊዜ ወደድሁት፥ ልጄንም ከግብፅ ጠራሁት።",
    "2": "አብዝቼ ብጠራቸው አጥብቀው ከፊቴ ራቁ፤ ለበአሊምም ይሰዉ ነበር፥ ለተቀረፁ ምስሎችም ያጥኑ ነበር።",
    "3": "እኔም ኤፍሬምን ክንዱን ይዤ በእግሩ እንዲሄድ መራሁት፤ እኔም እፈውሳቸው እንደ ነበርሁ አላወቁም።",
    "4": "በሰው ገመድ በፍቅርም እስራት ሳብኋቸው፤ ለእነርሱም ቀምበርን ከጫንቃቸው ላይ እንደሚያነሳ ሆንሁ፥ ድርቆሽም ጣልሁላቸው።",
    "5": "ወደ እኔ ይመለሱ ዘንድ አልወደዱምና ወደ ግብፅ ምድር ይመለሳሉ፥ አሶርም ንጉሳቸው ይሆናል።",
    "6": "ከመከሩትም ምክር የተነሳ ሰይፍ በከተሞቻቸው ላይ ይወድቃል፥ ከበርቴዎችንም ያጠፋል።",
    "7": "ህዝቤም ከእኔ ይመለሱ ዘንድ ወደዱ፤ ወደ ላይም ቢጠሩአቸው ማንም ከፍ ከፍ ያደርጋቸው ዘንድ አይችልም።",
    "8": "ኤፍሬም ሆይ፥ እንዴት እጥልሃለሁ? እስራኤል ሆይ፥ እንዴትስ አሳልፌ እሰጥሃለሁ? እንዴትስ እንደ አዳማ እጥልሃለሁ? እንዴትስ እንደ ሲባዮ አደርግሃለሁ? ልቤ በውስጤ ተናውጣለች፥ ምህረቴም ተነሳስታለች።",
    "9": "እኔ አምላክ ነኝ እንጂ ሰው አይደለሁምና፥ በመካከልህም ቅዱሱ ነኝና የቁጣዬን መቅሰፍት አላደርግም፥ ኤፍሬምንም አጠፋ ዘንድ አልመለስም፤ በመአትም አልመጣም።",
    "10": "እግዚአብሔርን ይከተላሉ፥ እርሱም እንደ አንበሳ ያገሳል፤ ባገሳም ጊዜ ልጆች እየተንቀጠቀጡ ከምእራብ ይመጣሉ።",
    "11": "እንደ ወፍም ከግብፅ፥ እንደ ርግብም ከአሶር ምድር እየተንቀጠቀጡ ይመጣሉ በቤታቸውም አኖራቸዋለሁ፥ ይላል እግዚአብሔር፡፡"
}