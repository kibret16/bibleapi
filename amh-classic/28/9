{
    "1": "እስራኤል ሆይ፥ ከአምላክህ ተለይተህ አመንዝረሃልና እንደ አህዛብ ደስ አይበልህ፥ ሃሴትንም አታድርግ፤ በእህሉ አውድማ ሁሉ ላይ የግልሙትናን ዋጋ ወድደሃል።",
    "2": "አውድማውና መጥመቂያው አይመግባቸውም፥ ጉሽ ጠጅም ይጎድልባታል።",
    "3": "በእግዚአብሔር ምድር ላይ አይቀመጡም፤ ኤፍሬምም ወደ ግብፅ ይመለሳል፥ በአሶርም ርኩስን ነገር ይበላሉ።",
    "4": "ለእግዚአብሔርም የወይን ጠጅን ቁርባን አያፈስሱም፥ መስዋእታቸውም ደስ አያሰኘውም፤ የህዘንም እንጀራ ይሆንላቸዋል፥ የሚበላውም ሁሉ ይረክሳል፤ እንጀራቸውም ለሰውነታቸው ይሆናል እንጂ ወደ እግዚአብሔር ቤት አይገባም።",
    "5": "በአመት በአል ቀንና በእግዚአብሔር በአል ቀን ምን ታደርጋላችሁ?",
    "6": "እነሆ፥ ከጥፋት ሸሽተው ሄዱ፥ ግብፅም ትሰበስባቸዋለች፥ ሜምፎስም ትቀብራቸዋለች፤ ሳማም የብራቸውን ጌጥ ይወርሳል፥ እሾህም በድንኳኖቻቸው ውስጥ ይበቅላል።",
    "7": "የበቀል ወራት መጥቶአል፥ የፍዳም ወራት ደርሶአል፥ እስራኤልም ያውቃል፤ ከሃጢአትህና ከጠላትነትህ ብዛት የተነሳ ነቢዩ ሰንፎአል፥ መንፈስም ያለበት ሰው አብዶአል።",
    "8": "ኤፍሬም ከአምላኬ ጋር ተመልካች ነበረ፤ አሁን ግን ነቢዩ በመንገዱ ሁሉ ላይ የወፍ ወጥመድ ሆነ፥ በአምላኩም ቤት ጠላትነት አለ።",
    "9": "በጊብአ ዘመን እንደ ነበረ እጅግ ረከሱ፤ እርሱም በደላቸውን ያስባል፥ ሃጢአታቸውንም ይበቀላል።",
    "10": "እስራኤልን በምድረ በዳ እንዳለ ወይን ሆኖ አገኘሁት፤ አባቶቻችሁንም ከመጀመሪያዋ አመት እንደ በለስ በኩራት ሆነው አየኋቸው፤ እነርሱ ግን ወደ ብኤልፌጎር መጡ፥ ለነውርም ተለዩ፥ እንደ ወደዱትም ርኩስ ሆኑ፥",
    "11": "የኤፍሬምም ክብር እንደ ወፍ በርሮ ይጠፋል፤ መውለድና መፅነስ ማርገዝም አይሆንላቸውም።",
    "12": "ልጆቻቸውንም ቢያሳድጉ ሰው እንዳይቀርላቸው ልጅ አልባ አደረጋቸዋለሁ፤ ከእነርሱም በራቅሁ ጊዜ ወዮላቸው!",
    "13": "እኔ እንዳየሁ የኤፍሬም ልጆች ለምርኮ ተሰጥተዋል፤ ኤፍሬምም ልጆቹን ወደ ገዳዩች ያወጣል።",
    "14": "አቤቱ፥ ስጣቸው፤ ምን ትሰጣቸዋለህ? የሚጨነግፍን ማህፀን የደረቀውንም ጡት ስጣቸው።",
    "15": "ክፋታቸው ሁሉ በጌልገላ አለ፤ በዚያ ጠልቻቸዋለሁ፤ ስለ ሰሩት ክፋት ከቤቴ አሳድዳቸዋለሁ፤ ከእንግዲህ ወዲያ አልወድዳቸውም፤ አለቆቻቸው ሁሉ አመፀኞች ናቸው።",
    "16": "ኤፍሬም ተመታ፥ ስሩም ደረቀ፥ ፍሬም አያፈራም፤ ደግሞም ቢወልዱ የማህፀናቸውን ፍሬ እገድላለሁ።",
    "17": "አልሰሙትምና አምላኬ ይጥላቸዋል፤ በአህዛብም መካከል ተቅበዝባዦች ይሆናሉ።"
}