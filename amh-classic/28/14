{
    "1": "እስራኤል ሆይ፥ በሃጢአትህ ወድቀሃልና ወደ አምላክህ ወደ እግዚአብሔር ተመለስ።",
    "2": "ከእናንተ ጋር ቃልን ውሰዱ፥ ወደ እግዚአብሔርም ተመልሳችሁ፦ ሃጢአትን ሁሉ አስወግድ፥ በቸርነትም ተቀበለን፥ በወይፈንም ፋንታ የከንፈራችንን ፍሬ እንሰጣለን።",
    "3": "አሶር አያድነንም፤ በፈረስ ላይ አንቀመጥም፤ ድሃ አደጉም በአንተ ዘንድ ምህረትን ያገኛልና ከእንግዲህ ወዲህ ለእጆቻችን ስራ፦ አምላኮቻችን ናችሁ አንላቸውም በሉት።",
    "4": "ቁጣዬ ከእርሱ ዘንድ ተመልሶአልና አመፃቸውን እፈውሳለሁ፥ በገዛ ፈቃዴ እወድዳቸዋለሁ።",
    "5": "ለእስራኤልም እንደ ጠል እሆነዋለሁ እንደ አበባም ያብባል፥ እንደ ሊባኖስም ስሩን ይሰድዳል።",
    "6": "ቅርንጫፎቹም ይዘረጋሉ፥ ውበቱም እንደ ወይራ፥ ሽታውም እንደ ሊባኖስ ይሆናል።",
    "7": "ከጥላውም በታች የሚቀመጡ ይመለሳሉ፤ ከእህሉም የተነሳ ይጠግባሉ፤ እንደ ወይንም አረግ ያብባሉ፤ መታሰቢያውም እንደ ሊባኖስ ወይን ጠጅ ይሆናል።",
    "8": "ከእንግዲህ ወዲያ ጣኦት ለኤፍሬም ምንድር ነው? እኔ ሰምቼዋለሁ፥ ወደ እርሱም እመለከታለሁ እኔ እንደ ለመለመ ጥድ ነኝ፤ ፍሬህ በእኔ ዘንድ ይገኛል።",
    "9": "ይህን ነገር የሚያስተውል ጠቢብ፥ የሚያውቃትም አስተዋይ ማን ነው? የእግዚአብሔር መንገድ ቅን ነው፥ ፃድቃንም ይሄዱበታል፤ ተላላፊዎች ግን ይወድቁበታል።"
}