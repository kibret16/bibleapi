{
    "1": "በሃሰት አድርገዋልና፥ ሌባም ገብቶአልና፥ በውጭም ወንበዴዎች ቀምተዋልና እስራኤልን እፈውስ ዘንድ በወደድሁ ጊዜ የኤፍሬም ሃጢአትና የሰማርያ ክፋት ተገለጠ።",
    "2": "እኔም ክፋታቸውን ሁሉ እንዳሰብሁ በልባቸው አያስቡም፤ አሁንም ስራቸው ከብባቸዋለች፥ በፊቴም አለች።",
    "3": "ንጉሱን በክፋታቸው፥ አለቆቹንም በሃሰታቸው ደስ አሰኝተዋል።",
    "4": "ሁሉም አመንዝራዎች ናቸው፤ ጋጋሪ እንደሚያነድድበት እንደ ምድጃ ናቸው፤ ሁሉ እስኪቦካ ድረስ እሳትን መቆስቆስና እርሾን መለወስ ይቆያል።",
    "5": "በንጉሳችን ቀን አለቆች ከወይን ጠጅ ሙቀት የተነሳ ታመሙ፤ እርሱም ከዋዘኞች ጋር እጁን ዘረጋ።",
    "6": "እያደቡ ልባቸውን እንደ ምድጃ አዘጋጅተዋል፤ አበዛቸውም ሌሊቱን ሁሉ አንቀላፋ፤ በጠባም ጊዜ እንደ እሳት ነበልባል ይነድዳል።",
    "7": "ሁሉም እንደ ምድጃ ግለዋል፥ ፈራጆቻቸውንም በሉ፤ ነገስታቶቻቸውም ሁሉ ወደቁ፤ ከእነርሱም ወደ እኔ የሚጮህ የለም።",
    "8": "ኤፍሬም ከአህዛብ ጋር ተደባለቀ፤ ኤፍሬም እንዳልተገላበጠ ቂጣ ነው።",
    "9": "እንግዶች ጉልበቱን በሉት፥ እርሱም አላወቀም፤ ሽበትም ወጣበት፥ እርሱም አላወቀም።",
    "10": "የእስራኤልም ትእቢቱ በፊቱ መሰከረ፤ ወደ አምላካቸው ወደ እግዚአብሔር ግን አልተመለሱም፥ በዚህም ሁሉ አልፈለጉትም።",
    "11": "ኤፍሬምም አእምሮ እንደሌላት እንደ ሰነፍ ርግብ ነው፤ ግብፅን ጠሩ፥ ወደ አሶርም ሄዱ።",
    "12": "ሲሄዱ አሽክላዬን አዘረጋባቸዋለሁ፤ እንደ ሰማይ ወፎች አወርዳቸዋለሁ፤ መከራቸውን ሲሰሙ እገስፃቸዋለሁ።",
    "13": "ከእኔ ፈቀቅ ብለዋልና ወዮላቸው! በእኔም ላይ አመፀዋልና ጥፋት ይምጣባቸው! እኔ ልታደጋቸው ወደድሁ፥ እነርሱ ግን በሃሰት ተናገሩብኝ።",
    "14": "በመኝታቸው ላይ ሆነው ያለቅሱ ነበር እንጂ በልባቸው ወደ እኔ አልጮሁም፤ ስለ እህልና ስለ ወይን ጠጅ ይሰበሰቡ ነበር፤ በእኔም ላይ አመፁ።",
    "15": "እኔም ክንዳቸውን አስተማርሁና አፀናሁ፤ እነርሱ ግን ክፉ ነገርን መከሩብኝ።",
    "16": "ወደ ከንቱ ነገር ተመለሱ፤ እንደ ተንኮለኛ ቀስት ሆኑ፤ አለቆቻቸው ከምላሳቸው ቁጣ የተነሳ በሰይፍ ይወድቃሉ፤ ይህ በግብፅ ምድር ውስጥ መሳለቂያ ይሆንባቸዋል።"
}