{
    "1": "እንዲህም ሆነ፤ በአስራ ሁለተኛው አመት በአስራ ሁለተኛው ወር ከወሩም በመጀመሪያው ቀን የእግዚአብሔር ቃል ወደ እኔ እንዲህ ሲል መጣ፦",
    "2": "የሰው ልጅ ሆይ፥ ስለ ግብፅ ንጉስ ስለ ፈርኦን ሙሾ አሙሽ፥ እንዲህም በለው፦ የአህዛብን አንበሳ መስለህ ነበር፥ ነገር ግን እንደ ባህር ዘንዶ ሆነሃል፤ በወንዞችህም ወጥተሃል፥ ወሃውንም በእግርህ አደፍርሰሃል፥ ወንዞችህንም አሳድፈሃል።",
    "3": "ጌታ እግዚአብሔር እንዲህ ይላል፦ በብዙ አህዛብ ጉባኤ መረቤን እዘረጋብሃለሁ፥ እነርሱም በመረቤ ያወጡሃል።",
    "4": "በምድርም ላይ እተውሃለሁ፥ በምድረ በዳም ፊት እጥልሃለሁ፥ የሰማይንም ወፎች ሁሉ አሳርፍብሃለሁ፥ የምድርንም አራዊት ሁሉ ከአንተ አጠግባቸዋለሁ።",
    "5": "ስጋህን በተራሮች ላይ አደርጋለሁ ሸለቆቹንም በሬሳህ ክምር እሞላለሁ።",
    "6": "የምትዋኝባትንም ምድር እስከ ተራሮች ድረስ በደምህ አጠጣለሁ፥ መስኖችም ከአንተ ይሞላሉ።",
    "7": "ባጠፋሁህም ጊዜ ሰማዮችን እሸፍናለሁ፥ ከዋክብቶችንም አጨልማለሁ፤ ፀሃዩንም በደመና እሸፍናለሁ ጨረቃም ብርሃኑን አይሰጥም።",
    "8": "የሰማይን ብርሃኖች ሁሉ በላይህ አጨልማለሁ፥ በምድርህም ላይ ጨለማ አደርጋለሁ፥ ይላል ጌታ እግዚአብሔር፡፡",
    "9": "በማታውቃቸውም አገሮች ባሉ በአህዛብ ዘንድ ጥፋትህን ባመጣሁ ጊዜ የብዙ ህዝብን ልብ አስጨንቃለሁ።",
    "10": "ብዙም አህዛብን አስደንቅብሃለሁ ሰይፌንም በፊታቸው ባወዛወዝሁ ጊዜ ነገስታቶቻቸው ስለ አንተ እጅግ አድርገው ይፈራሉ፤ በወደቅህበትም ቀን እያንዳንዱ ስለ ነፍሱ በየጊዜው ሁሉ ይንቀጠቀጣል።",
    "11": "ጌታ እግዚአብሔር እንዲህ ይላልና፦ የባቢሎን ንጉስ ሰይፍ ይመጣብሃል።",
    "12": "በሃያላን ሰይፍ የህዝብህን ብዛት እጥላለሁ ሁሉ የአህዛብ ጨካኞች ናቸው፤ የግበፅንም ትእቢት ያጠፋሉ ብዛትዋም ሁሉ ይጠፋል።",
    "13": "በብዙም ውሃ አጠገብ ያሉትን እንስሶች ሁሉ አጠፋለሁ፤ ከእንግዲህም ወዲያ የሰው እግር አያደፈርሰውም የእንስሳም ኮቴ አይረግጠውም።",
    "14": "በዚያን ጊዜ ውሃቸውን አጠራለሁ፥ ወንዞቻቸውም እንደ ዘይት እንዲፈስሱ አደርጋለሁ፥ ይላል ጌታ እግዚአብሔር፡፡",
    "15": "የግብፅንም ምድር ባድማና ውድማ ባደረግሁ ጊዜ፥ ሞላዋንም ያጣች ምድር ባደረግኋት ጊዜ፥ የሚኖሩባትንም ሁሉ በቀሰፍሁ ጊዜ፥ እኔ እግዚአብሔር እንደ ሆንሁ ያውቃሉ።",
    "16": "የሚያለቅሱበት ልቅሶ ይህ ነው፤ የአህዛብ ቆነጃጅት ያለቅሱበታል፤ ስለ ግብፅና ስለ ብዛትዋ ሁሉ ያለቅሱበታል፥ ይላል ጌታ እግዚአብሔር፡፡",
    "17": "እንዲህም ሆነ፤ በአስራ ሁለተኛው አመት ከወሩም በአስራ አምስተኛው ቀን የእግዚአብሔር ቃል ወደ እኔ እንዲህ ሲል መጣ፦",
    "18": "የሰው ልጅ ሆይ፥ ስለ ግብፅ ብዛት ዋይ በል፥ እርስዋንና የብርቱዎችን አህዛብ ሴቶች ልጆች ወደ ጉድጓድ ከሚወርዱ ጋር ወደ ታችኛው ምድር ጣላቸው።",
    "19": "በውበት የምትበልጪው ማን ነው? ውረጂ ካልተገረዙትም ጋር ተኚ።",
    "20": "በሰይፍ በተገደሉት መካከል ይወድቃሉ፤ ለሰይፍ ተሰጥታለች እርስዋንና ብዛትዋን ሁሉ ጎትቱ።",
    "21": "የሃያላን አለቆች በሲኦል ውስጥ ሆነው ከረዳቶቹ ጋር ይናገሩታል፤ በሰይፍም የተገደሉት ያልተገረዙ ወርደው ተኝተዋል።",
    "22": "አሶርና ጉባኤዋ ሁሉ በዚያ አሉ፤ መቃብራቸው በዙሪያቸው ነው፤ ሁሉም በሰይፍ ወድቀው ተገደሉ።",
    "23": "መቃብራቸው በጉድጓዱ በውስጠኛው ክፍል ነው፥ ጉባኤዋም በመቃብርዋ ዙሪያ ነው፤ በህያዋን ምድር ያስፈሩ ሁሉ በሰይፍ ወድቀው ተገድለዋል።",
    "24": "ኤላምም በዚያ አለች ብዛትዋም ሁሉ በመቃብርዋ ዙሪያ ነው፤ በህያዋን ምድር ያስፈሩ ሁሉ በሰይፍ ወድቀው ተገድለዋል ሳይገረዙም ወደ ታችኛው ምድር ወርደዋል፥ ወደ ጉድጓድም ከሚወርዱ ጋር እፍረታቸውን ተሸክመዋል።",
    "25": "በተገደሉት መካከል ከብዛትዋ ሁሉ ጋር መኝታን አድርገውላታል፤ መቃብርዋ በዙሪያዋ ነው ሁሉም ያልተገረዙና በሰይፍ የተገደሉ ናቸው፤ በህያዋንም ምድር ያስፈሩ ነበር ወደ ጉድጓድም ከሚወርዱ ጋር እፍረታቸውን ተሸክመዋል፥ በተገደሉትም መካከል ተሰጥተዋል።",
    "26": "ሞሳህና ቶቤል ብዛታቸውም ሁሉ በዚያ አሉ መቃብራቸውም በዙሪያቸው ነው፤ ሁሉም ሳይገረዙ በሰይፍ ተገድለዋል በህያዋን ምድር ያስፈሩ ነበርና።",
    "27": "በህያዋንም ምድር ሃያላኑን ያስፈሩ ነበርና መሳሪያቸውን ይዘው ወደ ሲኦል ከወረዱ፥ ሰይፋቸውንም ከራሳቸው በታች ካደረጉ፥ ሃጢአታቸውም በአጥንታቸው ላይ ከሆነ ጋር ከወደቁ ካልተገረዙ ሃያላን ጋር ይተኛሉ።",
    "28": "አንተም ባልተገረዙት መካከል ትሰበራለህ፥ በሰይፍም ከተገደሉት ጋር ትተኛለህ።",
    "29": "ኤዶምያስና ነገስታቶችዋ አለቆችዋም ሁሉ በዚያ አሉ፤ በሰይፍ ከተገደሉት ጋር በሃይላቸው ተኝተዋል፤ ካልተገረዙትና ወደ ጉድጓድ ከሚወርዱ ጋር ይተኛሉ።",
    "30": "የሰሜን አለቆች ሁሉ ሲዶናውያንም ሁሉ ከተገደሉት ጋር ወርደው በዚያ አሉ፤ በሃይላቸውም ያስፈሩ በነበረው ፍርሃት አፍረዋል፥ በሰይፍም ከተገደሉት ጋር ሳይገረዙ ተኝተዋል፥ ወደ ጉድጓድም ከሚወርዱት ጋር እፍረታቸውን ተሸክመዋል።",
    "31": "በሰይፍ የተገደሉ ፈርኦንና ሰራዊቱ ሁሉ ያዩአቸዋል ፈርኦንም ስለ ብዛቱ ሁሉ ይፅናናል፥ ይላል ጌታ እግዚአብሔር፡፡",
    "32": "መፈራቱን በህያዋን ምድር አድርጌአለሁ፥ ፈርኦንና ብዛቱም ሁሉ በሰይፍ በተገደሉት ባልተገረዙት መካከል ይተኛሉ፥ ይላል ጌታ እግዚአብሔር፡፡"
}