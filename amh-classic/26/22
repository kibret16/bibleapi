{
    "1": "የእግዚአብሔርም ቃል ወደ እኔ እንዲህ ሲል መጣ፦",
    "2": "አንተም የሰው ልጅ ሆይ፥ ትፈርዳለህን? ደም በምታፈስስ ከተማ ላይ ትፈርዳለህን? ርኩሰትዋን ሁሉ አስታውቃት።",
    "3": "እንዲህም በል፦ ጌታ እግዚአብሔር እንዲህ ይላል፦ ጊዜሽ እንዲደርስ በመካከልሽ ደምን የምታፈስሺ እንድትረክሺም በራስሽ ላይ ጣኦታትን የምታደርጊ ከተማ ሆይ!",
    "4": "ባፈሰስሽው ደም በድለሻል ባደረግሽውም ጣኦታት ረክሰሻል፤ ቀንሽን አቀረብሽ ዘመንሽንም አሳጠርሽ፤ ስለዚህ ለአህዛብ መሰደቢያ ለአገሮችም ሁሉ መሳለቂያ አደረግሁሽ።",
    "5": "አንቺ ስምሽ የረከሰ ሽብርም የሞላብሽ ሆይ፥ ወደ አንቺ የቀረቡና ከአንቺ የራቁ ይሳለቁብሻል።",
    "6": "እነሆ፥ የእስራኤል አለቆች እያንዳንዱ እንደ ችሎቱ ደም ያፈስሱ ዘንድ በአንቺ ውስጥ ነበሩ።",
    "7": "በአንቺ ውስጥ አባትንና እናትን አቃለሉ፤ በመካከልሽ በመፃተኛው ላይ በደልን አደረጉ፤ በአንቺ ውስጥ ድሃ አደጉንና መበለቲቱን አስጨነቁ።",
    "8": "ቅድሳቴንም ናቅሽ ሰንበታቴንም አረከስሽ።",
    "9": "ደምን ያፈስሱ ዘንድ ቀማኞች ሰዎች በአንቺ ውስጥ ነበሩ፤ በአንቺ ውስጥ በተራሮች ላይ በሉ፤ በመካከልሽ ሴሰኝነትን አደረጉ።",
    "10": "በአንቺ ውስጥ የአባቶቻቸውን ህፍረተ ስጋ ገለጡ፤ በአንቺም ውስጥ አደፍ ያለባትን አዋረዱ።",
    "11": "ሰውም በባልንጀራው ሚስት ርኩሰትን አደረገ፥ አባትም የልጁን ሚስት አረከሰ፥ በአንቺም ዘንድ ወንድም የአባቱን ልጅ እህቱን አሳፈረ።",
    "12": "በአንቺ ውስጥ ደምን ያፈስሱ ዘንድ ጉቦን ተቀበሉ፤ አንቺም አራጣና ትርፍ ወስደሻል፥ ከባልንጀሮችሽም በቅሚያ የስስትን ትርፍ አገኘሽ፥ እኔንም ረሳሽኝ፥ ይላል ጌታ እግዚአብሔር፡፡",
    "13": "ስለዚህ፥ እነሆ፥ አንቺ ባደረግሽው ስስት በመካከልሽም በነበረው ደም ላይ እጄን አጨበጨብሁ።",
    "14": "በውኑ እኔ በማደርግብሽ ወራት ልብሽ ይታገሳልን? ወይስ እጅሽ ትፀናለችን? እኔ እግዚአብሔር ተናግሬአለሁ አደርገውማለሁ።",
    "15": "ወደ አህዛብም እበትንሻለሁ ወደ አገሮችም እዘራሻለሁ፥ ርኩሰትሽንም ከአንቺ ዘንድ አጠፋለሁ።",
    "16": "በአህዛብም ፊት አንቺ ትረክሻለሽ እኔም እግዚአብሔር እንደ ሆንሁ ታውቂአለሽ።",
    "17": "የእግዚአብሔርም ቃል ወደ እኔ እንዲህ ሲል መጣ፦",
    "18": "የሰው ልጅ ሆይ፥ የእስራኤል ቤት ለእኔ እንደ አተላ ሆኑብኝ፤ እነርሱ ሁሉ በከውር ውስጥ መዳብና ቆርቆሮ ብረትና እርሳስ ናቸው፤ የብር አተላ ናቸው።",
    "19": "ስለዚህ ጌታ እግዚአብሔር እንዲህ ይላል፦ ሁላችሁ አተላ ሆናችኋልና ስለዚህ፥ እነሆ፥ በኢየሩሳሌም ውስጥ እሰበስባችኋለሁ።",
    "20": "እንዲያቀልጡት እሳት ያናፉበት ዘንድ ብርንና መዳብን ብረትንና እርሳስን ቆርቆሮንም በከውር እንደሚሰበስቡ፥ እንዲሁ በቁጣዬና በመአቴ እሰበስባችኋለሁ፥ በዚያም ውስጥ እጨምራችኋለሁ አቀልጣችሁማለሁ።",
    "21": "እሰበስባችሁማለሁ የመአቴንም እሳት አናፋባችኋለሁ በውስጡም ትቀልጣላችሁ።",
    "22": "ብርም በከውር ውስጥ እንደሚቀልጥ፥ እንዲሁ በውስጧ ትቀልጣላችሁ፤ እኔም እግዚአብሔር መአቴን እንዳፈሰስሁባችሁ ታውቃላችሁ።",
    "23": "የእግዚአብሔርም ቃል ወደ እኔ እንዲህ ሲል መጣ፦",
    "24": "የሰው ልጅ ሆይ፦ አንቺ ያልነፃሽ በቁጣም ቀን ያልዘነበብሽ ምድር ነሽ በላት።",
    "25": "በውስጥዋ ያሉ ነቢያት እንደሚጮህና እንደሚናጠቅ አንበሳ አንድ ሆነው ተማማሉ፤ ነፍሶችን በልተዋል፥ ብልጥግናና ሃብትን ወስደዋል፥ በውስጥዋም መበለቶችን አብዝተዋል።",
    "26": "ካህናቶችዋም ህጌን በድለዋል ቅድሳቴንም አርክሰዋል፤ ቅዱስ በሆነና ቅዱስ ባልሆነ መካከልም አልለዩም፥ በንፁህና በርኩስ መካከል ያለውን ልዩነት አላስታወቁም አይናቸውንም ከሰንበታቴ ሰወሩ፤ እኔም በመካከላቸው ረከስሁ።",
    "27": "በውስጥዋ ያሉ አለቆችዋ የስስትን ትርፍ ለማግኘት ሲሉ ደምን ያፈስሱ ዘንድ ነፍሶችንም ያጠፉ ዘንድ እንደሚናጠቁ ተኩላዎች ናቸው።",
    "28": "እግዚአብሔርም ሳይናገር ነቢያቶችዋ፦ ጌታ እግዚአብሔር እንዲህ ይላል እያሉ ከንቱን ራእይ በማየት የሃሰትንም ምዋርት ለእነርሱ በማምዋረት ያለ ገለባ በጭቃ ይመርጓቸዋል።",
    "29": "የምድርን ህዝብ ግፍ አደረጉ ቅሚያም ሰሩ፤ ድሆችንና ችግረኞችን አስጨነቁ፥ መፃተኛውንም በደሉ።",
    "30": "ቅጥርን የሚጠግንን፥ ምድሪቱንም እንዳላጠፋት በፈረሰበት በኩል በፊቴ የሚቆምላትን ሰው በመካከላቸው ፈለግሁ፥ ነገር ግን አላገኘሁም።",
    "31": "ስለዚህ ቁጣዬን አፈሰስሁባቸው፥ በመአቴም እሳት አጠፋኋቸው መንገዳቸውንም በራሳቸው ላይ መለስሁ፥ ይላል ጌታ እግዚአብሔር፡፡"
}