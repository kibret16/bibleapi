{
    "1": "የእግዚአብሔርም ቃል ወደ እኔ እንዲህ ሲል መጣ፦",
    "2": "የሰው ልጅ ሆይ፥ ለህዝብህ ልጆች ተናገር እንዲህም በላቸው፦ ሰይፍን በምድር ላይ ባመጣሁ ጊዜ፥ የምድር ህዝብ ከመካከላቸው ሰውን ወስደው ለራሳቸው ጉበኛ ቢያደርጉ፥",
    "3": "እርሱም በምድር ላይ የመጣውን ሰይፍ ባየ ጊዜ መለከትን ቢነፋ ህዝቡንም ቢያስጠነቅቅ፥",
    "4": "የመለከቱን ድምፅ የሚሰማ ሰው ባይጠነቀቅ፥ ሰይፍ መጥቶ ቢወስደው፥ ደሙ በራሱ ላይ ይሆናል።",
    "5": "የመለከቱን ድምፅ ሰምቶ ስላልተጠነቀቀ ደሙ በራሱ ላይ ይሆናል፤ ቢጠነቀቅስ ኖሮ ነፍሱን ባዳነ ነበር።",
    "6": "ጉበኛው ግን ሰይፍ ሲመጣ ቢያይ መለከቱንም ባይነፋ ህዝቡንም ባያስጠነቅቅ ሰይፍም መጥቶ አንድ ሰው ከእነርሱ ቢወስድ፥ እርሱ በሃጢአቱ ተወስዶአል ደሙን ግን ከጉበኛው እጅ እፈልጋለሁ።",
    "7": "አንተም፥ የሰው ልጅ ሆይ፥ ለእስራኤል ቤት ጉበኛ አድርጌሃለሁ፤ ከአፌ ቃሌን ስማ ከእኔም ዘንድ አስጠንቅቃቸው።",
    "8": "ሃጢአተኛውን፦ ሃጢአተኛ ሆይ፥ በእርግጥ ትሞታለህ ባልሁ ጊዜ፥ ሃጢአተኛውን ከመንገዱ ታስጠነቅቅ ዘንድ ባትናገር ያ ሃጢአተኛ በሃጢአቱ ይሞታል፥ ደሙን ግን ከእጅህ እፈልጋለሁ።",
    "9": "ነገር ግን ከመንገዱ ይመለስ ዘንድ ሃጢአተኛውን ብታስጠነቅቀው እርሱም ከመንገዱ ባይመለስ፥ በሃጢአቱ ይሞታል አንተ ግን ነፍስህን አድነሃል።",
    "10": "አንተም፥ የሰው ልጅ ሆይ፥ የእስራኤልን ቤት፦ እናንተ፦ በደላችንና ሃጢአታችን በላያችን አሉ እኛም ሰልስለንባቸዋል፤ እንዴትስ በህይወት እንኖራለን? ብላችሁ ተናግራችኋል በላቸው።",
    "11": "እኔ ህያው ነኝና ሃጢአተኛው ከመንገዱ ተመልሶ በህይወት ይኖር ዘንድ እንጂ ሃጢአተኛው ይሞት ዘንድ አልፈቅድም፥ ይላል ጌታ እግዚአብሔር፤ የእስራኤል ቤት ሆይ፥ ተመለሱ፥ ከክፉ መንገዳችሁ ተመለሱ ስለ ምንስ ትሞታላችሁ? በላቸው።",
    "12": "አንተም፥ የሰው ልጅ ሆይ፥ የህዝብህን ልጆች እንዲህ በላቸው፦ በበደለበት ቀን የፃድቅ ፅድቁ አያድነውም፥ ሃጢአተኛም ከሃጢአቱ በተመለሰበት ቀን በሃጢአቱ አይሰናከልም፤ ፃድቁም ሃጢአት በሰራበት ቀን በፅድቁ በህይወት አይኖርም።",
    "13": "እኔ ፃድቁን፦ በእርግጥ በህይወት ትኖራለህ ባልሁ ጊዜ፥ እርሱ በፅድቁ ታምኖ ሃጢአት ቢሰራ በሰራው ሃጢአት ይሞታል እንጂ ፅድቁ አይታሰብለትም።",
    "14": "እኔም ሃጢአተኛውን፦ በእርግጥ ትሞታለህ ባልሁ ጊዜ፥ እርሱ ከሃጢአቱ ተመልሶ ፍርድንና ቅን ነገርን ቢያደርግ፥",
    "15": "ሃጢአተኛውም መያዣን ቢመልስ የነጠቀውንም ቢመልስ በህይወትም ትእዛዝ ቢሄድ ሃጢአትም ባይሰራ፥ በህይወት ይኖራል እንጂ አይሞትም።",
    "16": "የሰራው ሃጢአት ሁሉ አይታሰብበትም፤ ፍርድንና ቅን ነገርን አድርጎአል፤ በእርግጥ በህይወት ይኖራል።",
    "17": "ነገር ግን የህዝብህ ልጆች፦ የጌታ መንገድ የቀና አይደለም ይላሉ፤ ነገር ግን የእነርሱ መንገድ የቀና አይደለም።",
    "18": "ፃድቅ ከፅድቁ ተመልሶ ሃጢአትን ቢሰራ ይሞትባታል።",
    "19": "ሃጢአተኛውም ከሃጢአቱ ተመልሶ ፍርድንና ቅን ነገርን ቢያደርግ በህይወት ይኖርበታል።",
    "20": "እናንተ ግን፦ የጌታ መንገድ የቀና አይደለም ትላላችሁ። የእስራኤል ቤት ሆይ፥ በእያንዳንዳችሁ ላይ እንደ መንገዳችሁ እፈርድባችኋለሁ።",
    "21": "እንዲህም ሆነ፤ በተማረክን በአስራ ሁለተኛው አመት በአስረኛው ወር ከወሩም በአምስተኛው ቀን ከኢየሩሳሌም ያመለጠ አንድ ሰው ወደ እኔ መጥቶ፦ ከተማይቱ ተመታች አለኝ።",
    "22": "ያመለጠውም ሳይመጣ በመሸ ጊዜ የእግዚአብሔር እጅ በእኔ ላይ ነበረች፥ በነጋውም ወደ እኔ እስኪመጣ ድረስ አፌን ከፈተ፤ አፌም ተከፈተች ከዚያም በኋላ እኔ ዲዳ አልሆንሁም።",
    "23": "የእግዚአብሔርም ቃል ወደ እኔ እንዲህ ሲል መጣ፦",
    "24": "የሰው ልጅ ሆይ፥ በእስራኤል ምድር ባሉ በባድማ ስፍራዎች የተቀመጡ፦ አብርሃም ብቻውን ሳለ ምድሪቱን ወረሰ፤ እኛም ብዙዎች ነን ምድሪቱም ርስት ሆና ለእኛ ተሰጥታለች ይላሉ።",
    "25": "ስለዚህ እንዲህ በላቸው፦ ጌታ እግዚአብሔር እንዲህ ይላል፦ ከደም ጋር ትበላላችሁ፥ አይናችሁንም ወደ ጣኦቶቻችሁ ታነሳላችሁ፥ ደምንም ታፈስሳላችሁ በውኑ ምድሪቱን ትወርሳላችሁን?",
    "26": "ሰይፋችሁን ይዛችሁ ቆማችኋል፥ ርኩስ ነገርን ታደርጋላችሁ፥ የባልንጀሮቻችሁንም ሚስቶች ታስነውራላችሁ፤ በውኑ ምድሪቱን ትወርሳላችሁን?",
    "27": "እንዲህም በላቸው፦ ጌታ እግዚአብሔር እንዲህ ይላል፦ እኔ ህያው ነኝና በባድማ ስፍራዎች ያሉ በሰይፍ ይወድቃሉ፥ በምድረ በዳ ያለውን ለአራዊት መብል አድርጌ እሰጣለሁ፥ በአምባዎችና በዋሾች ያሉ በቸነፈር ይሞታሉ።",
    "28": "ምድሪቱንም ባድማና ውድማ አደርጋታለሁ የሃይልዋም ትእቢት ይቀራል፥ የእስራኤልም ተራሮች ባድማ ይሆናሉ፥ ማንም አያልፍባቸውም።",
    "29": "ስላደረጉትም ርኩሰት ሁሉ ምድሪቱን ባድማና ውድማ ባደርግሁ ጊዜ፥ እኔ እግዚአብሔር እንደ ሆንሁ ያውቃሉ።",
    "30": "አንተም፥ የሰው ልጅ ሆይ፥ የህዝብህ ልጆች በቅጥር አጠገብና በቤት ደጆች ውስጥ ስለ አንተ ይናገራሉ፥ እርስ በርሳቸውም፥ አንዱ ከአንዱ ጋር፦ እንሂድና እግዚአብሔር ያለው ቃል ምን እንደ ሆነ እንስማ ብለው ይናገራሉ።",
    "31": "ህዝብ እንደሚመጣ ወደ አንተ ይመጣሉ፥ እንደ ህዝቤም በፊትህ ይቀመጣሉ፥ ቃልህንም ይሰማሉ ነገር ግን አያደርጉትም፤ በአፋቸው ብዙ ፍቅር ይገልጣሉ፥ ልባቸው ግን ስስታቸውን ትከተላለች።",
    "32": "እነሆ፥ አንተ መልካም ድምፅ እንዳለው እንደሚወደድ መዝሙር ማለፊያም አድርጎ በገና እንደሚጫወት ሰው ሆነህላቸዋል፤ ቃልህንም ይሰማሉ ነገር ግን አያደርጉትም።",
    "33": "እነሆ፥ ይህ ይመጣል፤ በመጣም ጊዜ እነርሱ ነቢይ በመካከላቸው እንደ ነበረ ያውቃሉ።"
}