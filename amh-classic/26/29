{
    "1": "በአስረኛው አመት በአስረኛው ወር ከወሩም በአስራ ሁለተኛው ቀን የእግዚአብሔር ቃል ወደ እኔ እንዲህ ሲል መጣ፦",
    "2": "የሰው ልጅ ሆይ፥ ፊትህን በግብፅ ንጉስ በፈርኦን ላይ አድርግ፥ በእርሱና በግብፅ ሁሉ ላይም ትንቢት ተናገር፥",
    "3": "እንዲህም በል፦ ጌታ እግዚአብሔር እንዲህ ይላል፦ በወንዞች መካከል የምትተኛና፦ ወንዙ የእኔ ነው ለራሴም ሰርቼዋለሁ የምትል ታላቅ አዞ፥ የግብፅ ንጉስ ፈርኦን ሆይ፥ እነሆ፥ በአንተ ላይ ነኝ።",
    "4": "በመንጋጋህ መቃጥን አገባብሃለሁ፥ የወንዞችህንም አሶች ወደ ቅርፊትህ አጣብቃለሁ፤ ከወንዞችህም መካከል አወጣሃለሁ፥ የወንዞችህም አሶች ሁሉ ወደ ቅርፊትህ ይጣበቃሉ።",
    "5": "አንተንና የወንዞችህን አሶች ሁሉ ወደ ምድረ በዳ እጥላለሁ፥ በምድርም ፊት ላይ ትወድቃለህ እንጂ አትከማችም አትሰበሰብም መብልም አድርጌ ለምድር አራዊትና ለሰማይ ወፎች ሰጥቼሃለሁ።",
    "6": "በግብፅም የሚኖሩ ሁሉ ለእስራኤል ቤት የሸንበቆ በትር ሆነዋልና እኔ እግዚአብሔር እንደ ሆንሁ ያውቃሉ።",
    "7": "በእጅ በያዙህ ጊዜ ተሰበርህ ጫንቃቸውንም ሁሉ አቆሰልህ፤ በተደገፉብህም ጊዜ ተሰበርህ ወገባቸውንም ሁሉ አንቀጠቀጥህ።",
    "8": "ስለዚህ ጌታ እግዚአብሔር እንዲህ ይላል፦ እነሆ፥ ሰይፍ አመጣብሃለሁ፥ ሰውንና እንስሳንም ከአንተ ዘንድ አጠፋለሁ።",
    "9": "የግብፅም ምድር ባድማና ውድማ ትሆናለች፥ እኔም እግዚአብሔር እንደ ሆንሁ ያውቃሉ፤ አንተ፦ ወንዙ የእኔ ነው የሰራሁትም እኔ ነኝ ብለሃልና።",
    "10": "ስለዚህ፥ እነሆ፥ በአንተና በወንዞችህ ላይ ነኝ፥ የግብፅንም ምድር ከሚግዶል ጀምሮ እስከ ሴዌኔና እስከ ኢትዮጵያ ዳርቻ ድረስ ውድማና ባድማ አደርጋታለሁ።",
    "11": "የሰው እግር አያልፍባትም የእንስሳም ኮቴ አያልፍባትም፥ እስከ አርባ አመትም ድረስ ማንም አይኖርባትም።",
    "12": "ባድማም በሆኑ ምድሮች መካከል የግብፅን ምድር ባድማ አደርጋታለሁ፥ በፈረሱትም ከተሞች መካከል ከተሞችዋ አርባ አመት ፈርሰው ይቀመጣሉ፤ ግብፃውያንንም ወደ አህዛብ እበትናቸዋለሁ በአገሮችም እዘራቸዋለሁ።",
    "13": "ጌታ እግዚአብሔር እንዲህ ይላል፦ ከአርባ አመት በኋላ ግብፃውያንን ከተበተኑባቸው አህዛብ ዘንድ እሰበስባለሁ፤",
    "14": "የግብፅንም ምርኮ እመልሳለሁ፥ ወደ ተወለዱባትም ምድር ወደ ጳትሮስ እመልሳቸዋለሁ፤ በዚያም የተዋረደች መንግስት ይሆናሉ።",
    "15": "ከሌሎች መንግስታት ሁሉ ይልቅ የተዋረደች ትሆናለች፤ ከእንግዲህ ወዲያ በአህዛብ ላይ ከፍ አትልም፤ በአህዛብም ላይ እንዳይገዙ አሳንሳቸዋለሁ።",
    "16": "የእስራኤል ቤት እነርሱን በተከተሉ ጊዜ እርስዋ በደልን ታሳስባለች፥ ከእንግዲህም ወዲያ መታመኛ አትሆንላቸውም፤ እኔም ጌታ እግዚአብሔር እንደ ሆንሁ ያውቃሉ።",
    "17": "እንዲህም ሆነ፤ በሃያ ሰባተኛው አመት በመጀመሪያው ወር ከወሩም በመጀመሪያው ቀን የእግዚአብሔር ቃል ወደ እኔ እንዲህ ሲል መጣ፦",
    "18": "የሰው ልጅ ሆይ፥ የባቢሎን ንጉስ ናቡከደነፆር ሰራዊቱን በጢሮስ ላይ ፅኑ አገልግሎት አስገለገለ፤ ራስ ሁሉ የተላጨ ጫንቃም ሁሉ የተላጠ ሆኖአል፤ ነገር ግን በላይዋ ስላገለገለው አገልግሎት እርሱና ሰራዊቱ ደመወዝ ከጢሮስ አልተቀበሉም።",
    "19": "ስለዚህ ጌታ እግዚአብሔር እንዲህ ይላል፦ እነሆ፥ የግብፅን ምድር ለባቢሎን ንጉስ ለናቡከደነፆር እሰጠዋለሁ፥ ብዛትዋንም ይወስዳል ምርኮዋንም ይማርካል ብዝበዛዋንም ይበዘብዛል፤ ይህም ለሰራዊቱ ደመወዝ ይሆናል።",
    "20": "ስለ እኔ ሰርተዋልና ስለ አገልግሎቱ ደመወዝ የግብፅን ምድር ሰጥቼዋለሁ፥ ይላል ጌታ እግዚአብሔር፦",
    "21": "በዚያ ቀን ለእስራኤል ቤት ቀንድን አበቅላለሁ፥ በመካከላቸውም ለአንተ የተከፈተ አፍን እሰጣለሁ፤ እኔም እግዚአብሔር እንደ ሆንሁ ያውቃሉ።"
}