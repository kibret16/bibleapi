{
    "1": "የእግዚአብሔር ቃል ወደ እኔ እንዲህ ሲል መጣ።",
    "2": "የሰው ልጅ ሆይ፥ በእንቆቅልሽ አጫውት ለእስራኤልም ቤት ምሳሌ ንገር፥",
    "3": "እንዲህም በል፦ጌታ እግዚአብሔር እንዲህ ይላል፦ ታላቅ ክንፍ ረጅምም ማርገብገቢያ ያለው ላባም የተሞላ፥ መልከ ዝንጉርጉር ታላቅ ንስር ወደ ሊባኖስ መጣ፥ የዝግባንም ጫፍ ወሰደ።",
    "4": "ቀንበጡንም ቀነጠበ ወደ ከነአንም ምድር ወሰደው በነጋዶችም ከተማ አኖረው።",
    "5": "ከምድርም ዘር ወሰደ በፍሬያማ እርሻ ተከለው በብዙም ውሃ አጠገብ እንደ አሃያ ዛፍ አኖረው።",
    "6": "በበቀለም ጊዜ ቁመቱ ያጠረ አረጉም ወደ እርሱ የሚመለስ ስሩም በበታቹ የነበረ ሰፊ ወይን ሆነ፥ እንዲሁ ወይን ሆነ አረግም ሰደደ ቀንበጥም አወጣ።",
    "7": "ታላቅ ክንፍና ብዙ ላባም ያለው ሌላ ታላቅ ንስር ነበረ፤ እነሆም፥ ያጠጣው ዘንድ ይህ ወይን ስሩን ወደ እርሱ አዘነበለ አረጉንም ከተተከለበት ከመደቡ ወደ እርሱ ሰደደ።",
    "8": "አረግም ያወጣ ፍሬም ያፈራ የከበረም ወይን ይሆን ዘንድ በመልካም መሬት ውስጥ በብዙም ውሃ አጠገብ ተተክሎ ነበር።",
    "9": "እንዲህም በል፦ ጌታ እግዚአብሔር እንዲህ ይላል፦ በውኑ ይከናወንለት ይሆንን? ይደርቅስ ዘንድ፥ አዲስ የበቀለውስ ቅጠሉ ይጠወልግ ዘንድ ስሩን አይነቅለውምን? ፍሬውንስ አይለቅመውምን? ስሩም የተነቀለው በብርቱ ክንድና በብዙ ህዝብ አይደለም።",
    "10": "ተተክሎስ፥ እነሆ፥ ይከናወንለት ይሆንን? የምስራቅ ነፋስ ባገኘው ጊዜ ፈፅሞ አይደርቅምን? በተተከለበት መደብ ላይ ይደርቃል።",
    "11": "የእግዚአብሔርም ቃል ወደ እኔ እንዲህ ሲል መጣ፦",
    "12": "ለአመፀኛ ቤት፦ ይህ ትርጓሜ ምን እንደ ሆነ አታውቁምን? በላቸው። እንዲህም ብለህ ንገራቸው፦ እነሆ፥ የባቢሎን ንጉስ ወደ ኢየሩሳሌም መጣ፥ ንጉስዋንና መኳንንቶችዋንም ማረከ፥ ወደ እርሱም ወደ ባቢሎን ወሰዳቸው።",
    "13": "ከመንግስትም ዘር ወስዶ ቃል ኪዳን ከእርሱ ጋር አደረገ፤ አማለውም፥ የምድሪቱንም ሃያላን ወሰደ፤",
    "14": "ይኸውም ቃል ኪዳኑን በመጠበቅ እንድትፀና እንጂ መንግስቱ እንድትዋረድና ከፍ እንዳትል ነው።",
    "15": "እርሱ ግን በእርሱ ላይ ሸፈተ ፈረሶችንና ብዙንም ህዝብ ይሰጡት ዘንድ መልእክተኞችን ወደ ግብፅ ላከ። በውኑ ይከናወንለት ይሆንን? ይህንስ ያደረገ ያመልጣልን? ቃል ኪዳንንስ አፍርሶ ያመልጣልን?",
    "16": "እኔ ህያው ነኝና ያነገሰውና መሃላውን የናቀበቱ፥ ቃል ኪዳኑንም ያፈረሰበቱ ንጉስ በሚኖርበት ስፍራ ከእርሱ ጋር በባቢሎን መካከል በእርግጥ ይሞታል፥ ይላል ጌታ እግዚአብሔር፡፡",
    "17": "ብዙዎችን ነፍሳት ለማስወገድ አፈርን በደለደሉ ምሽግም በሰሩ ጊዜ፥ ፈርኦን ከብዙ ሰራዊቱና ከታላቁ ጉባኤው ጋር በሰልፍ አይረዳውም።",
    "18": "ቃል ኪዳኑንም በማፍረስ መሃላውን ንቆአል፤ እነሆም፥ እጁን ሰጠ፥ ይህንም ሁሉ አድርጎአል፤ ስለዚህ አያመልጥም።",
    "19": "ስለዚህ ጌታ እግዚአብሔር እንዲህ ይላል፦ እኔ ህያው ነኝና የናቀውን መሃላዬን ያፈረሰውንም ቃል ኪዳኔን በራሱ ላይ አመጣለሁ።",
    "20": "መረቤንም በእርሱ ላይ እዘረጋለሁ በወጥመድም ይያዛል፥ ወደ ባቢሎንም አመጣዋለሁ በእኔም ላይ ስላደረገው አመፅ በዚያ ከእርሱ ጋር እፋረዳለሁ።",
    "21": "ጭፍሮቹም ሁሉ በሰይፍ ይወድቃሉ፥ የቀሩትም ሁሉ ወደ እየነፋሳቱ ይበተናሉ፤ እኔም እግዚአብሔር እንደ ተናገርሁ ታውቃላችሁ።",
    "22": "ጌታ እግዚአብሔር እንዲህ ይላል፦ ከረጅሙ ዝግባ ጫፍ ላይ ቀንበጥን ወስጄ አኖረዋለሁ፤ ከጫፎቹ አንዱን ቀንበጥ እቀነጥበዋለሁ በረጅምና በታላቅ ተራራም ላይ እተክለዋለሁ።",
    "23": "ከፍ ባለው በእስራኤል ተራራ ላይ እተክለዋለሁ፥ ቅርንጫፎችም ያወጣል ፍሬም ያፈራል የከበረም ዝግባ ይሆናል፤ በበታቹም ወፎች ሁሉ ያርፋሉ፥ በቅርንጫፎቹም ጥላ በክንፍ የሚበርር ሁሉ ይጠጋል።",
    "24": "የዱር ዛፎች ሁሉ ረጅሙን ዛፍ ዝቅ ያደረግሁ፥ አጭሩንም ዛፍ ከፍ ያደረግሁ፥ የለመለመውንም ዛፍ ያደረቅሁ፥ የደረቀውንም ዛፍ ያለመለምሁ እኔ እግዚአብሔር እንደ ሆንሁ ያውቃሉ፤ እኔ እግዚአብሔር ተናግሬአለሁ እኔም አድርጌአለሁ።"
}