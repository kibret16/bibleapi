{
    "1": "የነገዶችም ስም ይህ ነው። በሄትሎን መንገድ አጠገብ ወደ ሃማት መግቢያ በደማስቆም ድንበር ባለው በሃፀርኤናን በሃማትም አጠገብ በሰሜን በኩል ካለው ከሰሜን ድንበር ይጀምራል። ወርዳቸውም ከምስራቅ ጀምሮ እስከ ምእራብ ድረስ ይሆናል። ለዳን አንድ የእጣ ክፍል ይሆናል።",
    "2": "ከዳንም ድንበር ቀጥሎ ከምስራቅ ጀምሮ እስከ ምእራብ ድረስ ለአሴር አንድ የእጣ ክፍል ይሆናል።",
    "3": "ከአሴርም ድንበር ቀጥሎ ከምስራቅ ጀምሮ እስከ ምእራብ ድረስ ለንፍታሌም አንድ የእጣ ክፍል ይሆናል።",
    "4": "ከንፍታሌም ድንበር ቀጥሎ ከምስራቅ ጀምሮ እስከ ምእራብ ድረስ ለምናሴ አንድ የእጣ ክፍል ይሆናል።",
    "5": "ከምናሴም ድንበር ቀጥሎ ከምስራቅ ጀምሮ እስከ ምእራብ ድረስ ለኤፍሬም አንድ የእጣ ክፍል ይሆናል።",
    "6": "ከኤፍሬምም ድንበር ቀጥሎ ከምስራቅ ጀምሮ እስከ ምእራብ ድረስ ለሮቤል አንድ የእጣ ክፍል ይሆናል።",
    "7": "ከሮቤልም ድንበር ቀጥሎ ከምስራቅ ጀምሮ እስከ ምእራብ ድረስ ለይሁዳ አንድ የእጣ ክፍል ይሆናል።",
    "8": "ከይሁዳም ድንበር ቀጥሎ ከምስራቅ ጀምሮ እስከ ምእራብ ድረስ ለመባ የሆነ የእጣ ክፍል ይሆናል፤ ወርዱ ሃያ አምስት ሺህ ክንድ ይሆናል ርዝመቱም ከምስራቅ ጀምሮ እስከ ምእራብ ድረስ ከእጣ ክፍሎች እንደ አንዱ ይሆናል፥ መቅደሱም በመካከሉ ይሆናል።",
    "9": "ለእግዚአብሔር የምታቀርቡት መባ ርዝመቱ ሃያ አምስት ሺህ ወርዱም ሃያ ሺህ ክንድ ይሆናል።",
    "10": "ለእነዚህም ለካህናቱ የተቀደሰ መባ ይሆናል፤ በሰሜን በኩል ርዝመቱ ሃያ አምስት ሺህ፥ በምእራብም በኩል ወርዱ አስር ሺህ፥ በምስራቅም በኩል ወርዱ አስር ሺህ፥ በደቡብም በኩል ርዝመቱ ሃያ አምስት ሺህ ክንድ ይሆናል። የእግዚአብሔርም መቅደስ በመካከሉ ይሆናል።",
    "11": "የእስራኤልም ልጆች በሳቱ ጊዜ፥ ሌዋውያን እንደ ሳቱ ላልሳቱት ስርአቴን ለጠበቁት ከሳዶቅ ልጆች ወገን ለተቀደሱት ካህናት ይሆናል።",
    "12": "ከምድርም መባ የተለየ መባ ይሆንላቸዋል፥ ከሁሉም ይልቅ የተቀደሰ ይሆናል፤ በሌዋውያን ድንበር አጠገብ ይሆናል።",
    "13": "በካህናቱም ድንበር አንፃር ርዝመቱ ሃያ አምስት ሺህ ወርዱም አስር ሺህ የሆነ እጣ ለሌዋውያን ይሆናል፤ ርዝመቱ ሁሉ ሃያ አምስት ሺህ ወርዱም ሃያ ሺህ ክንድ ይሆናል።",
    "14": "ለእግዚአብሔርም የተቀደሰ ነውና ከእርሱ ምንም አይሸጡም አይለውጡምም፥ የምድሩም በኩራት አይፋለስም።",
    "15": "በሃያ አምስቱም ሺህ አንፃር አምስት ሺህ ወርድ ያለው የቀረ ስፍራ ለከተማይቱ ለጋራ ጉዳይዋ፥ ለመኖሪያ ለማስማርያም ይሆናል፤ ከተማይቱም በመካከሉ ትሆናለች።",
    "16": "ልክዋም ይህ ነው፤ በሰሜን በኩል አራት ሺህ አምስት መቶ፥ በደቡብም በኩል አራት ሺህ አምስት መቶ፥ በምስራቅም በኩል አራት ሺህ አምስት መቶ፥ በምእራብም በኩል አራት ሺህ አምስት መቶ ክንድ ይሆናል።",
    "17": "ለከተማይቱም ማሰማርያ ይኖራታል በሰሜን በኩል ሁለት መቶ አምሳ፥ በደቡብም በኩል ሁለት መቶ አምሳ፥ በምስራቅም በኩል ሁለት መቶ አምሳ፥ በምእራብም በኩል ሁለት መቶ አምሳ ክንድ ይሆናል።",
    "18": "በተቀደሰው መባ አንፃር የተረፈው ርዝመቱ ወደ ምስራቅ አስር ሺህ ወደ ምእራብም አስር ሺህ ክንድ ይሆናል። በተቀደሰው መባ አንፃር ይሆናል። ፍሬውም ከተማይቱን ለሚያገለግሉ ለመብል ይሆናል።",
    "19": "ከእስራኤል ነገድ ሁሉ ከተማይቱን የሚያገለግሉ ያርሱታል።",
    "20": "መባው ሁሉ ርዝመቱ ሃያ አምስት ሺህ ወርዱም ሃያ አምስት ሺህ ክንድ ይሆናል የተቀደሰውን መባ ከከተማይቱ ይዞታ ጋር አራት ማእዘን አድርጋችሁ ትሰጣላችሁ።",
    "21": "በተቀደሰው መባና በከተማይቱ ይዞታ በዚህና በዚያ ወገን የቀረው ለአለቃው ይሆናል በመባው በሃያ አምስቱ ሺህ ፊት ወደ ምስራቁ ድንበር፥ በምእራብም በኩል በሃያ አምስቱ ሺህ ፊት ወደ ምእራቡ ድንበር፥ እንደ እጣ ክፍል ሁሉ መጠን፥ ለአለቃው ይሆናል፤ የተቀደሰውም መባና ቤተ መቅደሱ በመካከሉ ይሆናል።",
    "22": "የሌዋውያንም ርስት የከተማይቱም ይዞታ ለአለቃው በሆነው መካከል ይሆናል፡ በይሁዳ ድንበርና በብንያም ድንበር መካከል የአለቃ እጣ ክፍል ይሆናል።",
    "23": "ለቀሩትም ነገዶች እንዲህ ይሆናል፤ ከምስራቅ ጀምሮ እስከ ምእራብ ድረስ ለብንያም አንድ የእጣ ክፍል ይሆናል።",
    "24": "ከብንያምም ድንበር ቀጥሎ ከምስራቅ ጀምሮ እስከ ምእራብ ድረስ ለስምኦን አንድ የእጣ ክፍል ይሆናል።",
    "25": "ከስምኦንም ድንበር ቀጥሎ ከምስራቅ ጀምሮ እስከ ምእራብ ድረስ ለይሳኮር አንድ የእጣ ክፍል ይሆናል።",
    "26": "ከይሳኮርም ድንበር ቀጥሎ ከምስራቅ ጀምሮ እስከ ምእራብ ድረስ ለዛብሎን አንድ የእጣ ክፍል ይሆናል።",
    "27": "ከዛብሎንም ድንበር ቀጥሎ ከምስራቅ ጀምሮ እስከ ምእራብ ድረስ ለጋድ አንድ የእጣ ክፍል ይሆናል።",
    "28": "ከጋድም ድንበር ቀጥሎ በደቡብ በኩል ድንበሩ ከታማር ጀምሮ እስከ ሜሪባ ቃዴስ ውሃ እስከ ግብፅ ወንዝ እስከ ታላቁ ባህር ድረስ ይሆናል።",
    "29": "ርስት አድርጋችሁ ለእስራኤል ነገዶች በእጣ የምታካፍሉአት ምድር ይህች ናት፥ የእያንዳንዱም እጣ እንደዚህ ነው፥ ይላል ጌታ እግዚአብሔር፦",
    "30": "የከተማይቱም መውጫዎች እነዚህ ናቸው። በሰሜን ወገን ልኩ አራት ሺህ አምስት መቶ ክንድ ነው።",
    "31": "የከተማይቱ በሮች እንደ እስራኤል ነገዶች ስም ይሆናሉ በሰሜን በኩል አንዱ የሮቤል በር አንዱም የይሁዳ በር አንዱም የሌዊ በር፥ ሶስት በሮች ይሆናሉ።",
    "32": "በምስራቁም ወገን አራት ሺህ አምስት መቶ ክንድ፥ ሶስትም በሮች አሉ፤ አንዱ የዮሴፍ በር አንዱም የብንያም በር አንዱም የዳን በር ነው።",
    "33": "በደቡቡም ወገን ልኩ አራት ሺህ አምስት መቶ ክንድ፥ ሶስትም በሮች አሉ፤ አንዱ የስምኦን በር አንዱም የይሳኮር በር አንዱም የዛብሎን በር ነው።",
    "34": "በምእራቡም ወገን ልኩ አራት ሺህ አምስት መቶ ክንድ፥ ሶስትም በሮች አሉ፤ አንዱ የጋድ በር አንዱም የአሴር በር አንዱም የንፍታሌም በር ነው።",
    "35": "ዙሪያዋም አስራ ስምንት ሺህ ክንድ ይሆናል፥ ከዚያም ቀን ጀምሮ የከተማይቱ ስም። እግዚአብሔር በዚያ አለ ተብሎ ይጠራል።"
}