{
    "1": "ርስትም አድርጋችሁ ምድርን በእጣ በምታካፍሉበት ጊዜ ከምድር የተቀደሰውን የእጣ ክፍል መባ አድርጋችሁ ወደ እግዚአብሔር ታቀርባላችሁ። ርዝመቱ ሃያ አምስት ሺህ ክንድ ወርዱም ሃያ ሺህ ክንድ ይሆናል፤ በዳርቻው ሁሉ ዙሪያውን የተቀደሰ ይሆናል።",
    "2": "ከእርሱም ርዝመቱ አምስት መቶ ወርዱም አምስት መቶ ክንድ አራት ማእዘን የሆነ ቦታ ለመቅደሱ ይሆናል፤ በዙሪያውም ባዶ ስፍራ የሚሆን አምሳ ክንድ ይሆናል።",
    "3": "ከዚያው ልክ ደግሞ ርዝመቱ ሃያ አምስት ሺህ ክንድ ወርዱም አስር ሺህ ክንድ የሆነ ስፍራ ትለካለህ፤ በእርሱም ውስጥ ቅድስተ ቅዱሳን የሆነ መቅደስ ይሆናል።",
    "4": "ከምድርም የተቀደሰ የእጣ ክፍል ይሆናል፤ እግዚአብሔርን ያገለግሉ ዘንድ ለሚቀርቡ ለመቅደሱ አገልጋዮች ለካህናቱ ይሆናል፥ ለቤቶቻቸውም የሚሆን ስፍራ ለመቅደስም የሚሆን የተቀደሰ ስፍራ ይሆናል።",
    "5": "ርዝመቱም ሃያ አምስት ሺህ ወርዱም አስር ሺህ የሆነ ስፍራ ለቤቱ አገልጋዮች ለሌዋውያን ይሆናል፥ ለሚቀመጡባቸውም ከተሞች ለራሳቸውም የርስት ይዞታ ይሆናል።",
    "6": "ለከተማይቱም ይዞታ በተቀደሰው የእጣ ክፍል መባ አጠገብ ወርዱ አምስት ሺህ ርዝመቱም ሃያ አምስት ሺህ የሆነውን ስፍራ ታደርጋላችሁ። እርሱም ለእስራኤል ቤት ሁሉ ይሆናል።",
    "7": "ለአለቃውም የሆነ የእጣ ክፍል በተቀደሰው መባና በከተማይቱ ይዞታ አጠገብ በዚህና በዚያ ይሆናል፤ በተቀደሰው መባና በከተማይቱ ይዞታ ፊት በምእራብ በኩል ወደ ምእራብ በምስራቅም በኩል ወደ ምስራቅ ይሆናል፤ ርዝመቱም እንደ አንድ ነገድ እጣ ክፍል ሆኖ ከምድሩ ከምእራቡ ዳርቻ ጀምሮ እስከ ምስራቁ ዳርቻ ድረስ ይሆናል።",
    "8": "ይህም በእስራኤል ዘንድ ይዞታ ይሆንለታል፥ አለቆቼም ለእስራኤል ቤት ምድሪቱን እንደ ነገዳቸው መጠን ይሰጡአቸዋል እንጂ ህዝቤን ከእንግዲህ ወዲህ አያስጨንቋቸውም።",
    "9": "ጌታ እግዚአብሔር እንዲህ ይላል፦ የእስራኤል አለቆች ሆይ፥ ይብቃችሁ ግፍንና ብዝበዛን አስወግዱ፥ ፍርድንና ፅድቅንም አድርጉ፤ ቅሚያችሁን ከህዝቤ ላይ አርቁ፥ ይላል ጌታ እግዚአብሔር፡፡",
    "10": "እውነተኛ ሚዛን እውነተኛም የኢፍ መስፈሪያ እውነተኛውም የባዶስ መስፈሪያ ይሁንላችሁ።",
    "11": "የኢፍና የባዶስ መስፈሪያ አንድ ይሁን፤ የባዶስ መስፈሪያ የቆሮስ መስፈሪያ አስረኛ ክፍል፥ የኢፍ መስፈሪያውም የቆሮስ መስፈሪያ አስረኛ ክፍል ይሁን፡፡ መስፈሪያው እንደ ቆሮስ መስፈሪያ ይሁን፡፡",
    "12": "ሰቅሉም ሃያ አቦሊ ይሁን፤ ሃያ ሰቅል፥ ሃያ አምስት ሰቅል፥ አስራ አምስት ሰቅል፥ ምናን ይሁንላችሁ።",
    "13": "የምታቀርቡት መባ ይህ ነው፤ ከአንድ ቆሮስ መስፈሪያ ስንዴ የኢፍ መስፈሪያ ስድስተኛ ክፍል፥ ከአንድም ቆሮስ መስፈሪያ ገብስ የኢፍ መስፈሪያ ስድስተኛ ክፍል ትሰጣላችሁ።",
    "14": "የዘይቱም ደንብ፥ ከእያንዳንዱ የቆሮስ መስፈሪያ የባዶስን አስረኛ ክፍል ትሰጣላችሁ፤ አስር የባዶስ መስፈሪያ አንድ የቆሮስ መስፈሪያ ነውና።",
    "15": "ውሃም ካለበት ከእስራኤል ማሰማርያ ከመንጋው ከሁለቱ መቶ አንዱን የበግ ጠቦት ትሰጣላችሁ፤ ይህ ያስተሰርይላችሁ ዘንድ ለእህል ቁርባንና ለሚቃጠል መስዋእት ለደህንነትም መስዋእት ይሆናል፥ ይላል ጌታ እግዚአብሔር፡፡",
    "16": "የአገሩም ህዝብ ሁሉ ይህን መባ ለእስራኤል አለቃ ይሰጣሉ።",
    "17": "በየበአላቱም በየመባቻውም በየሰንበታቱም በእስራኤልም ቤት አመት በአል ሁሉ የሚቃጠለውን መስዋእትና የእህሉን ቁርባን የመጠጡንም ቁርባን መስጠት በአለቃው ላይ ይሆናል፤ እርሱ ለእስራኤል ቤት ያስተሰርይ ዘንድ የሃጢአቱን መስዋእትና የእህሉን ቁርባን የሚቃጠለውን መስዋእትና የደህንነቱን መስዋእት ያቀርባል።",
    "18": "ጌታ እግዚአብሔር እንዲህ ይላል፦ በመጀመሪያው ወር ከወሩም በመጀመሪያው ቀን ነውር የሌለበትን ወይፈን ውሰድ መቅደሱንም አንፃ።",
    "19": "ካህኑም ከሃጢአቱ መስዋእት ደም ወስዶ በመቅደሱ መቃኖችና በመሰዊያው እርከን በአራቱ ማእዘን በውስጠኛውም አደባባይ በበሩ መቃኖች ላይ ይርጨው።",
    "20": "ከወሩም በሰባተኛው ቀን እንዲሁ አድርግ፥ ይኸውም ስለ ሳተውና ስላላወቀው ሁሉ ነው። እንዲሁም ስለ ቤቱ አስተስርዩ።",
    "21": "በመጀመሪያ ወር ከወሩም በአስራ አራተኛው ቀን የፋሲካን በአል ታደርጋላችሁ። እስከ ሰባት ቀንም ድረስ ቂጣ እንጀራ ትበላላችሁ።",
    "22": "በዚያም ቀን አለቃው ለራሱና ለአገሩ ህዝብ ሁሉ የሃጢአት መስዋእት የሚሆነውን ወይፈን ያቅርብ።",
    "23": "በበአሉም በሰባቱ ቀኖች የሚቃጠለውን መስዋእት ለእግዚአብሔር ያቅርብ፤ ሰባቱን ቀኖች በየእለቱ ነውር የሌለባቸውን ሰባት ወይፈንና ሰባት አውራ በጎች ያቅርብ፤ ለሃጢአትም መስዋእት በየእለቱ አንድ አውራ ፍየል ያቅርብ።",
    "24": "ለአንድም ወይፈን አንድ የኢፍ መስፈሪያ ለአንድም አውራ በግ አንድ የኢፍ መስፈሪያ ለአንድም የኢፍ መስፈሪያ አንድ የኢን መስፈሪያ ዘይት ለእህል ቁርባን ያቅርብ።",
    "25": "በሰባተኛውም ወር ከወሩም በአስራ አምስተኛው ቀን በበአሉ ሰባት ቀኖች፥ የሃጢአቱን መስዋእት የሚቃጠለውንም መስዋእት የእህሉንም ቁርባን ከዘይቱ ጋር እንዲሁ ያቅርብ።"
}