{
    "1": "በዘጠነኛው አመት በአስረኛው ወር ከወሩም በአስረኛው ቀን የእግዚአብሔር ቃል ወደ እኔ እንዲህ ሲል መጣ፦",
    "2": "የሰው ልጅ ሆይ፥ የዚህን ቀን፥ የዛሬን ቀን ስም ፃፍ፤ በዚህ ቀን የባቢሎን ንጉስ ወደ ኢየሩሳሌም ቀረበ።",
    "3": "ለአመፀኛውም ቤት ምሳሌን ተናገር እንዲህም በላቸው፦ ጌታ እግዚአብሔር እንዲህ ይላል፦ ጣድ፥ ምንቸቲቱን ጣድ፥ ውሃም ጨምርባት።",
    "4": "ቁራጭዋንም፥ መልካሙን ቁራጭ ሁሉ፥ ጭኑንና ወርቹን በእርስዋ ውስጥ ሰብስብ፥ የተመረጡትንም አጥንቶች ሙላባት።",
    "5": "ከመንጋው የተመረጠውን ውሰድ፥ አጥንቶቹም እንዲበስሉ እንጨት በበታችዋ ማግድ፤ አጥንቶቹም በውስጥዋ ይቀቀሉ።",
    "6": "ስለዚህ ጌታ እግዚአብሔር እንዲህ ይላል፦ ዝገትዋ ላለባት ዝገትዋም ከእርስዋ ላልወጣ ምንቸት፥ ለደም ከተማ ወዮላት! ቁራጭ ቁራጩን አውጣ፤ እጣ አልወደቀባትም።",
    "7": "ደምዋ በውስጥዋ አለ። በተራቆተ ድንጋይ ላይ አደረገችው እንጂ በአፈር ይከደን ዘንድ በመሬት ላይ አላፈሰሰችውም፤",
    "8": "መአቴን አወጣ ዘንድ፥ በቀሌንም እበቀል ዘንድ፥ ደምዋ እንዳይከደን በተራቆተ ድንጋይ ላይ አደረግሁ።",
    "9": "ስለዚህ ጌታ እግዚአብሔር እንዲህ ይላል፦ ለደም ከተማ ወዮላት! እኔ ደግሞ ማገዶዋን ታላቅ አደርገዋለሁ።",
    "10": "እንጨቱን አብዛ፤ እሳቱን አንድድ፤ ስጋውን ቀቅል፤ መረቁን አጣፍጠው፤ አጥንቶቹ ይቃጠሉ።",
    "11": "ትሞቅም ዘንድ ናስዋም ትግል ዘንድ ርኩሰትዋም በውስጥዋ ይቀልጥ ዘንድ ዝገትዋም ይጠፋ ዘንድ ባዶዋን በፍም ላይ አድርጋት።",
    "12": "በከንቱ ደከመች፤ ሆኖም ዝገትዋ በእሳት ስንኳ አልለቀቀም።",
    "13": "በርኩሰትሽ ሴሰኝነት አለ፤ አነፃሁሽ አልነፃሽምና መአቴን በላይሽ እስክጨርስ ድረስ እንግዲህ ከርኩሰትሽ አትነፂም።",
    "14": "እኔ እግዚአብሔር ተናግሬአለሁ፤ ይመጣል፥ እኔም አደርገዋለሁ፤ አልመለስም፥ አልራራም፥ አልፀፀትም፤ እንደ መንገድሽና እንደ ስራሽ ይፈርዱብሻል፥ ይላል ጌታ እግዚአብሔር፡፡",
    "15": "የእግዚአብሔርም ቃል ወደ እኔ እንዲህ ሲል መጣ፦",
    "16": "የሰው ልጅ ሆይ፥ እነሆ፥ የአይንህን አምሮት በመቅሰፍት እወስድብሃለሁ፤ አንተም ወይ አትበል አታልቅስም እንባህንም አታፍስስ።",
    "17": "በቀስታ ተክዝ፤ ለምዋቾችም አታልቅስ፥ መጠምጠሚያህን በራስህ ላይ አድርግ፥ ጫማህንም በእግርህ አጥልቅ፥ ከንፈሮችህንም አትሸፍን የሰዎችንም እንጀራ አትብላ።",
    "18": "እኔም በማለዳ ለህዝቡ ተናገርሁ፥ ወደ ማታም ሚስቴ ሞተች፤ በነጋውም እንደ ታዘዝሁ አደረግሁ።",
    "19": "ህዝቡም፦ ይህ የምታደርገው ነገር ለእኛ ምን እንደ ሆነ አትነግረንምን? አሉኝ።",
    "20": "እኔም እንዲህ አልኋቸው፦ የእግዚአብሔር ቃል ወደ እኔ እንዲህ ሲል መጣ፦",
    "21": "ለእስራኤል ቤት ተናገር እንዲህም በል፦ ጌታ እግዚአብሔር እንዲህ ይላል፦ እነሆ፥ የሃይላችሁን ትምክህት፥ የአይናችሁን አምሮት፥ የነፍሳችሁን ምኞት መቅደሴን አረክሳለሁ፤ ያስቀራችኋቸውም ወንዶችና ሴቶች ልጆቻችሁ በሰይፍ ይወድቃሉ።",
    "22": "እኔም እንዳደረግሁ እናንተ ታደርጋላችሁ፤ ከንፈራችሁን አትሸፍኑም የሰዎችንም እንጀራ አትበሉም።",
    "23": "መጠምጠሚያችሁም በራሳችሁ ጫማችሁም በእግራችሁ ይሆናል፤ ዋይ አትሉም አታለቅሱምም፤ በሃጢአታችሁም ትሰለስላላችሁ፥ እርስ በርሳችሁም ታንጎራጉራላችሁ።",
    "24": "ህዝቅኤልም ምልክት ይሆናችኋል፤ እርሱ እንዳደረገ ሁሉ እናንተ ታደርጋላችሁ፤ ይህም በመጣ ጊዜ እኔ ጌታ እግዚአብሔር እንደ ሆንሁ ታውቃላችሁ።",
    "25": "አንተም የሰው ልጅ ሆይ፥ ሃይላቸውን፥ የተመኩበትንም ደስታ፥ የአይናቸውን አምሮት፥ የነፍሳቸውንም ምኞት፥ ወንዶችና ሴቶች ልጆቻቸውን በወሰድሁባቸው ቀን፥",
    "26": "በዚያ ቀን ያመለጠው ይህን ነገር በጆሮህ ያሰማ ዘንድ ወደ አንተ ይመጣል።",
    "27": "በዚያ ቀን አፍህ ላመለጠው ይከፈታል፥ አንተም ትናገራለህ ከዚያ ወዲያም ዲዳ አትሆንም፤ ምልክትም ትሆናቸዋለህ፥ እኔም እግዚአብሔር እንደ ሆንሁ ያውቃሉ።"
}