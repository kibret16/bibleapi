{
    "1": "የእግዚአብሔርም ቃል ወደ እኔ እንዲህ ሲል መጣ፦",
    "2": "የሰው ልጅ ሆይ፥ ለኢየሩሳሌም ርኩሰትዋን አስታውቃት፥",
    "3": "እንዲህም በል፦ ጌታ እግዚአብሔር ለኢየሩሳሌም እንዲህ ይላል፦ ዘርሽና ትውልድሽ ከከነአን ምድር ነው፤ አባትሽ አሞራዊ ነበረ እናትሽም ኬጢያዊት ነበረች።",
    "4": "በተወለድሽ ጊዜ በዚያው ቀን እትብትሽ አልተቆረጠም ንፁህም ትሆኚ ዘንድ በውሃ አልታጠብሽም፥ በጨውም አልተቀባሽም በጨርቅም አልተጠቀለልሽም።",
    "5": "በተወለድሽበት ቀን ከሰውነትሽ ጉስቁልና የተነሳ በሜዳ ላይ ተጣልሽ እንጂ ከዚህ አንዳች ይደረግልሽ ዘንድ አይን አልራራልሽም፥ ማንም አላዘነልሽም።",
    "6": "በአንቺም ዘንድ ባለፍሁ ጊዜ በደምሽም ውስጥ ተለውሰሽ ባየሁሽ ጊዜ፦ በደምሽ እንዳለሽ በህይወት ኑሪ አልሁሽ፤ አዎን፦ በደምሽ እንዳለሽ በህይወት ኑሪ አልሁሽ።",
    "7": "በእርሻ ላይ እንዳለ ቡቃያ አበዛሁሽ፥ አንቺም አደግሽ ታላቅም ሆንሽ፥ በእጅጉም አጌጥሽ፤ ጡቶችሽም አጎጠጎጡ ጠጉርሽም አደገ፥ ነገር ግን እርቃንሽን ሆንሽ፥ ተራቁተሽም ነበርሽ።",
    "8": "በአንቺ ዘንድ ባለፍሁና ባየሁሽ ጊዜ፥ እነሆ፥ ጊዜሽ የፍቅር ጊዜ ነበረ፤ እኔም መጎናፀፊያዬን በላይሽ ዘረጋሁ ህፍረተ ስጋሽንም ከደንሁ፤ ማልሁልሽም ከአንቺም ጋር ቃል ኪዳን ገባሁ፥ ይላል ጌታ እግዚአብሔር፥ አንቺም ለእኔ ሆንሽ።",
    "9": "በውሃም አጠብሁሽ ከደምሽም አጠራሁሽ በዘይትም ቀባሁሽ።",
    "10": "ወርቀ ዘቦም አለበስሁሽ በአቆስጣ ቁርበትም ጫማ አደረግሁልሽ፤ በጥሩ በፍታ አስታጠቅሁሽ በሃርም ከደንሁሽ።",
    "11": "በጌጥም አስጌጥሁሽ በእጅሽም ላይ አንባር በአንገትሽም ላይ ድሪ አደረግሁልሽ።",
    "12": "በአፍንጫሽም ቀለበት በጆሮሽም ጉትቻ በራስሽም ላይ የክብር አክሊል አደረግሁ።",
    "13": "በወርቅና በብር አጌጥሽ፥ ልብስሽም ጥሩ በፍታና ሃር ወርቀ ዘቦም ነበረ፤ አንቺም መልካምን ዱቄትና ማርን ዘይትንም በላሽ፤ እጅግ በጣም ውብ ሆንሽ ለመንግስትም ደረስሽ።",
    "14": "ባንቺ ላይ ካኖርኋት ከክብሬ የተነሳ ውበትሽ ፍፁም ነበረና ዝናሽ በአህዛብ መካከል ወጣ፥ ይላል ጌታ እግዚአብሔር፡፡",
    "15": "ነገር ግን በውበትሽ ታምነሻል ስለ ዝናሽም አመንዝረሻል ምንዝርናሽንም ከመንገድ አላፊ ሁሉ ጋር አበዛሽ።",
    "16": "ከልብስሽም ወስደሽ በኮረብቶች ላይ በዝንጉርጉር ልብስ ያስጌጥሻቸውን መስገጆች ለራስሽ ሰራሽ በዚያም ገለሞትሽ፤ እንዲህም ያለ ነገር ከአሁን በፊት አልነበረም፥ ከእንግዲህም ወዲያ አይሆንም።",
    "17": "ከሰጠሁሽም ከወርቄና ከብሬ የተሰራውን የክብርሽን እቃ ወስደሽ የወንድ ምስሎች ለራስሽ አድርገሻል አመንዝረሽባቸውማል።",
    "18": "ወርቀ ዘቦውን ልብስሽንም ወስደሽ ደረብሽላቸው፥ ዘይቴንና እጣኔንም በፊታቸው አኖርሽ።",
    "19": "የሰጠሁሽንም እንጀራዬን ያበላሁሽንም መልካሙን ዱቄትና ዘይቱን ማሩንም ጣፋጭ ሽታ አድርገሽ በፊታቸው አኖርሽ፥ እንዲሁም ሆኖአል፥ ይላል ጌታ እግዚአብሔር፡፡",
    "20": "ለእኔም የወለድሻቸውን ወንዶችና ሴቶች ልጆችሽን ወስደሽ መብል ይሆኑ ዘንድ ሰዋሽላቸው።",
    "21": "ልጆቼን አረድሽ፤ ለእነርሱም በእሳት በኩል አሳልፈሽ ሰጠሽ፤ በውኑ ግልሙትናሽ ጥቂት ነውን?",
    "22": "በርኩስነትሽና በግልሙትናሽ ሁሉ እርቃንሽን ሆነሽ ተራቁተሽም ሳለሽ በደምሽም ተለውሰሽ ሳለሽ የህፃንነትሽን ወራት አላሰብሽም።",
    "23": "ወዮ! ወዮልሽ! ይላል ጌታ እግዚአብሔር፤",
    "24": "ከክፋትሽም ሁሉ በኋላ የምንዝርናን ስፍራ፥ በየአደባባዩም ከፍ ያለ ቦታን ለራስሽ ሰራሽ።",
    "25": "በየመንገዱ ራስ ከፍ ያለውን ቦታሽን ሰራሽ፥ ውበትሽንም አረከስሽ፥ ለመንገድ አላፊም ሁሉ እግርሽን ገለጥሽ ግልሙትናሽንም አበዛሽ።",
    "26": "ስጋቸውም ከወፈረ ከጎረቤቶችሽ ከግብፃውያን ጋር አመነዘርሽ፥ እኔንም ታስቆጭ ዘንድ ግልሙትናሽን አበዛሽ።",
    "27": "ስለዚህ፥ እነሆ፥ እጄን በአንቺ ላይ ዘርግቻለሁ ድርጎሽንም አጉድያለሁ፤ ለሚጠሉሽም ከክፉ መንገድሽ የተነሳ ለሚያፍሩ ለፍልስጥኤም ሴቶች ልጆች ፈቃድ አሳልፌ ሰጥቼሻለሁ።",
    "28": "አልጠገብሽምና ከአሶራውያን ጋር ደግሞ ገለሞትሽ ከዚህም ጋር ገና አልጠገብሽም።",
    "29": "እስከ ነጋዴዎች ምድር እስከ ከላውዴዎን ድረስ ግልሙትናሽን አበዛሽ። ከዚህም ጋር ገና አልጠገብሽም።",
    "30": "የማታፍረውን የጋለሞታን ስራ ሁሉ ሰርተሻልና ልብሽ ምንኛ ደካማ ነው? ይላል ጌታ እግዚአብሔር፡፡",
    "31": "በየመንገዱ ራስ የምንዝርናሽን ስፍራ ሰርተሻል በየአደባባዩም ከፍ ያለውን ቦታሽን አድርገሻል። ዋጋዋን እንደምትንቅ እንደ ጋለሞታ አልሆንሽም።",
    "32": "በባልዋ ፋንታ ሌሎችን ተቀብላ የምታመነዝር ሴትን ትመስያለሽ።",
    "33": "ለጋለሞቶች ሁሉ ዋጋ ይሰጡአቸዋል፤ አንቺ ግን ለውሽሞችሽ ሁሉ ዋጋ ትሰጫለሽ፥ ከአንቺም ጋር ለማመንዘር በዙሪያሽ ይገቡብሽ ዘንድ መማለጃ ትሰጫቸዋለሽ።",
    "34": "ግልሙትናሽ ከሌሎች ሴቶች ግልብጥ ነው፤ ማንም ለግልሙትና የሚከተልሽ የለም፤ ዋጋ ሳይሰጥሽ አንቺ ዋጋ በመስጠትሽ በዚህ ነገር ልዩ ሆነሻል።",
    "35": "ስለዚህ፥ ጋለሞታ ሆይ፥ የእግዚአብሔርን ቃል ስሚ።",
    "36": "ጌታ እግዚአብሔር እንዲህ ይላል፦ ከውሽሞችሽ ጋር ባደረግሽው በግልሙትናሽ ርኩሰትሽ ስለ ፈሰሰ ህፍረተ ስጋሽም ስለ ተገለጠ፥ ስለ ርኩሰትሽም ጣኦታት ሁሉ ስለ ሰጠሻቸውም ስለ ልጆች ደም፥",
    "37": "ስለዚህ፥ እነሆ፥ ከእነርሱ ጋር ደስ ያለሽን የወደድሻቸውንም ውሽሞችሽ ሁሉ ከጠላሻቸው ሁሉ ጋር እሰበስባቸዋለሁ፤ በአንቺ ላይ በዙሪያሽ እሰበስባቸዋለሁ፥ ህፍረተ ስጋሽንም ሁሉ እንዲያዩ በፊታቸው ህፍረተ ስጋሽን እገልጣለሁ።",
    "38": "በአመንዝሮችና በደም አፍሳሾች ላይ የሚፈረደውን ፍርድ እፈርድብሻለሁ፥ የመአትንና የቅንአትን ደምም አመጣብሻለሁ።",
    "39": "በእጃቸውም አሳልፌ እሰጥሻለሁ፥ የምንዝርናሽንም ስፍራ ያፈርሳሉ ከፍ ያለውንም ቦታሽን ይገለብጣሉ፤ ልብስሽንም ይገፉሻል የክብርሽንም ጌጥ ይወስዳሉ፥ እርቃንሽን አድርገው እራቁትሽን ይተዉሻል።",
    "40": "ጉባኤን ያመጡብሻል በድንጋይም ይወግሩሻል፥ በሰይፋቸውም ይወጉሻል።",
    "41": "ቤቶችሽንም በእሳት ያቃጥላሉ በብዙም ሴቶች ፊት በላይሽ ፍርድን ያደርጉብሻል፤ ግልሙትናሽንም አስተውሻለሁ፥ እንግዲህስ ዋጋ አትሰጭም።",
    "42": "መአቴንም በአንቺ ላይ እጨርሳለሁ ቅንአቴም ከአንቺ ይርቃል፥ እኔም ዝም እላለሁ ደግሞም አልቆጣም።",
    "43": "የህፃንነትሽን ወራት አላሰብሽምና፥ በዚህም ነገር ሁሉ አስቆጥተሽኛልና ስለዚህ፥ እነሆ፥ እኔ ደግሞ መንገድሽን በራስሽ ላይ አመጣለሁ፥ ይላል ጌታ እግዚአብሔር፥ ሌላንም ነውር በርኩሰትሽ ሁሉ ላይ አትጨምሪም።",
    "44": "እነሆ፥ በምሳሌ የሚናገር ሁሉ፦ እንደ እናቲቱ እንዲሁ ሴት ልጂቱ ናት እያለ ምሳሌ ይመስልብሻል።",
    "45": "አንቺ ባልዋንና ልጆችዋን የጠላሽ የእናትሽ ልጅ ነሽ፤ አንቺም ባሎቻቸውንና ልጆቻቸውን የጠሉ የእህቶችሽ እህት ነሽ፤ እናታችሁ ኬጢያዊት ነበረች አባታችሁም አሞራዊ ነበረ።",
    "46": "ታላቂቱም እህትሽ ከሴቶች ልጆችዋ ጋር በስተ ግራሽ የምትቀመጥ ሰማርያ ናት፤ ታናሺቱም እህትሽ ከሴቶች ልጆችዋ ጋር በስተ ቀኝሽ የምትቀመጥ ሰዶም ናት።",
    "47": "አንቺ ግን በመንገዳቸው አልሄድሽም እንደ ርኩሰታቸውም አላደረግሽም፤ ያው ለአንቺ ጥቂት ነበረና በመንገድሽ ሁሉ ከእነርሱ የሚከፋ ርኩሰት አደረግሽ።",
    "48": "እኔ ህያው ነኝና አንቺና ሴቶች ልጆችሽ እንዳደረጋችሁት እንዲሁ ሰዶምና ሴቶች ልጆችዋ አላደረጉም፥ ይላል ጌታ እግዚአብሔር፡፡",
    "49": "እነሆ፥ የእህትሽ የሰዶም ሃጢአት ይህ ነበረ፤ ትእቢት እንጀራን መጥገብ መዝለልና ስራ መፍታት በእርስዋና በሴቶች ልጆችዋ ነበረ፥ የችግረኛውንና የድሃውንም እጅ አላፀናችም።",
    "50": "ኮርተው ነበር በፊቴም ርኩስ ነገር አደረጉ፤ ስለዚህ ባየሁ ጊዜ አጠፋኋቸው።",
    "51": "ሰማርያም የሃጢአትሽን እኩሌታ አልሰራችም፤ አንቺ ግን ከእህቶችሽ ይልቅ ርኩሰትሽን አበዛሽ፥ በስራሽም ርኩሰት ሁሉ አፀደቅሻቸው።",
    "52": "አሁንም ለእህቶችሽ ስለ ፈረድሽ እፍረትሽን ተሸከሚ፤ ከእነርሱ የባሰ ሃጢአት ሰርተሻልና ከአንቺ ይልቅ ፃድቃን ናቸው፤ እህቶችሽንም ስለ አፀደቅሻቸው እፈሪ እፍረትሽንም ተሸከሚ።",
    "53": "ምርኮአቸውን፥ የሰዶምና የሴቶች ልጆችዋን ምርኮ፥ የሰማርያንና የሴቶች ልጆችዋንም ምርኮ፥ በመካከላቸውም ያሉትን የምርኮኞችሽን ምርኮ እመልሳለሁ፤",
    "54": "ስለ አፅናናሻቸው፥ እፍረትን ትሸከሚ ዘንድ ስለ አደረግሽውም ሁሉ ታፍሪ ዘንድ።",
    "55": "እህቶችሽም ሰዶምና ሴቶች ልጆችዋ ወደ ቀድሞ ሁኔታቸው ይመለሳሉ፥ ሰማርያና ሴቶች ልጆችዋም ወደ ቀድሞ ሁኔታቸው ይመለሳሉ፥ አንቺና ሴቶች ልጆችሽም ወደ ቀድሞ ሁኔታችሁ ትመለሳላችሁ።",
    "56": "ክፋትሽ ሳይገለጥ በትእቢትሽ ቀን እህትሽ ሰዶም በአፍሽ መተረቻ አልነበረችምን?",
    "57": "አሁን ለሶርያ ሴቶች ልጆችና ለጎረቤቶችዋ ሁሉ፥ በዙሪያሽም ለሚንቁሽ ለፍልስጥኤም ሴቶች ልጆች እንደ እርስዋ መሰደቢያ ሆነሻል።",
    "58": "ምንዝርነትሽንና ርኩስነትሽን ተሸክመሻል፥ ይላል እግዚአብሔር፡፡",
    "59": "ጌታ እግዚአብሔርም እንዲህ ይላል፦ አንቺ ቃል ኪዳንን በማፍረስ መሃላን የናቅሽ ሆይ፥ አንቺ እንዳደረግሽ እኔ ደግሞ አደርግብሻለሁ።",
    "60": "ነገር ግን በህፃንነትሽ ወራት ከአንቺ ጋር ያደረግሁትን ቃል ኪዳኔን አስባለሁ የዘላለምንም ቃል ኪዳን አፀናልሻለሁ።",
    "61": "እህቶችሽንም ታላቂቱንና ታናሺቱን በተቀበልሽ ጊዜ መንገድሽን ታስቢያለሽ ታፍሪማለሽ፤ ለአንቺም ልጆች ይሆኑ ዘንድ እሰጣቸዋለሁ፥ ስለ ቃል ኪዳንሽ ግን አይደለም።",
    "62": "ስላደረግሽውም ሁሉ ይቅር ባልሁሽ ጊዜ፥ ታስቢ ዘንድ ታፍሪም ዘንድ ስለ እፍረትሽም ደግሞ አፍሽን እንዳትከፍቺ፥ ቃል ኪዳኔን ከአንቺ ጋር አፀናለሁ እኔም እግዚአብሔር እንደ ሆንሁ ታውቂያለሽ፥ ይላል ጌታ እግዚአብሔር፡፡"
}