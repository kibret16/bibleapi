{
    "1": "የእግዚአብሔርም ቃል ወደ እኔ እንዲህ ሲል መጣ፦",
    "2": "ስለ እስራኤል ምድር፦ አባቶች ጨርቋ የወይን ፍሬ በሉ፥ የልጆችም ጥርሶች ጠረሱ ብላችሁ የምትመስሉት ምሳሌ ምንድር ነው?",
    "3": "እኔ ህያው ነኝና እንግዲህ ወዲህ ይህን ምሳሌ በእስራኤል ዘንድ አትመስሉትም፥ ይላል ጌታ እግዚአብሔር፡፡",
    "4": "እነሆ፥ ነፍሳት ሁሉ የእኔ ናቸው፤ የአባት ነፍስ የእኔ እንደ ሆነች ደግሞ የልጅ ነፍስ የእኔ ናት፤ ሃጢአት የምትሰራ ነፍስ እርስዋ ትሞታለች።",
    "5": "ሰውም ፃድቅ ቢሆን ፍርድንና ቅን ነገርን ቢያደርግ፥",
    "6": "በተራራም ላይ ባይበላ አይኞቹንም ወደ እስራኤል ቤት ጣኦታት ባያነሳ የባልንጀራውንም ሚስት ባያረክስ አደፍም ወዳለባት ሴት ባይቀርብ፤",
    "7": "ሰውንም ባያስጨንቅ ለባለ እዳም መያዣውን ቢመልስ ፈፅሞም ባይቀማ ከእንጀራውም ለተራበ ቢሰጥ የተራቆተውንም በልብስ ቢያለብስ፤",
    "8": "በአራጣ ባያበድር፥ ትርፎቻም ባይወስድ፥ እጁንም ከሃጢአት ቢመልስ፥ በሰውና በሰው መካከልም የእውነትን ፍርድ ቢፈርድ፤",
    "9": "በትእዛዜም ቢሄድ፥ እውነትንም ለማድረግ ፍርዴን ቢጠብቅ፥ እርሱ ፃድቅ ነው፥ ፈፅሞ በህይወት ይኖራል፥ ይላል ጌታ እግዚአብሔር፡፡",
    "10": "እርሱም ቀማኛና ደም አፍሳሽ ልጅ ከዚህም ሁሉ አንዳቸውን የሚያደርገውን ቢወልድ፥",
    "11": "እርሱም ፃድቅ አባቱ የሰራውን ሁሉ ባይሰራ በተራራም ላይ ቢበላ የባልንጀራውንም ሚስት ቢያረክስ፥",
    "12": "ድሃውንና ችግረኛውንም ቢያስጨንቅ ቢቀማም መያዣውንም ባይመልስ አይኖቹንም ወደ ጣኦታት ቢያነሳ ርኩስን ነገር ቢያደርግ፥",
    "13": "በአራጣ ቢያበድር፥ ትርፎቻም ቢወስድ፥ በውኑ እርሱ በህይወት ይኖራልን? በህይወት አይኖርም፤ ይህን ርኩሰት ሁሉ አድርጎአልና ፈፅሞ ይሞታል፤ ደሙ በላዩ ላይ ይሆናል።",
    "14": "እነሆም፥ ልጅ ቢወልድ፥ እርሱም አባቱ የሰራውን ሃጢአት አይቶ ቢፈራ እንዲህም ባይሰራ፥",
    "15": "በተራራ ላይ ባይበላ አይኖቹንም ወደ እስራኤል ቤት ጣኦታት ባያነሳ የባልንጀራውንም ሚስት ባያረክስ፥",
    "16": "ሰውንም ባያስጨንቅ መያዣውን ባይወስድ ባይቀማም ከእንጀራውም ለተራበ ቢሰጥ ለተራቆተውም ልብስን ቢያለብስ፥",
    "17": "እጁንም ድሃን ከመበደል ቢመልስ አራጣን ትርፎቻንም ባይወስድ ፍርዴንም ቢያደርግ በትእዛዜም ቢሄድ፥ እርሱ ፈፅሞ በህይወት ይኖራል እንጂ በአባቱ ሃጢአት አይሞትም።",
    "18": "አባቱ ግን ፈፅሞ በድሎአልና፥ ወንድሙንም ቀምቶአልና፥ በህዝቡም መካከል ክፉን ነገር አድርጎአልና እነሆ፥ እርሱ በበደሉ ይሞታል።",
    "19": "እናንተ ግን፦ ልጅ የአባቱን ሃጢአት ስለ ምን አይሸከምም? ትላላችሁ። ልጅ ፍርድንና ቅን ነገርን ባደረገ ትእዛዜንም ሁሉ በጠበቀና ባደረገ ጊዜ ፈፅሞ በህይወት ይኖራል።",
    "20": "ሃጢአትን የምትሰራ ነፍስ እርስዋ ትሞታለች፤ ልጅ የአባቱን ሃጢአት አይሸከምም፥ አባትም የልጁን ሃጢአት አይሸከምም፤ የፃድቁ ፅድቅ በራሱ ላይ ይሆናል፥ የሃጢአተኛውም ሃጢአት በራሱ ላይ ይሆናል።",
    "21": "ሃጢአተኛውም ካደረጋት ሃጢአት ሁሉ ቢመለስ ትእዛዜንም ሁሉ ቢጠብቅ ፍርድንና ቅን ነገርንም ቢያደርግ ፈፅሞ በህይወት ይኖራል እንጂ አይሞትም።",
    "22": "የበደለው በደል ሁሉ አይታሰብበትም፤ በሰራው ፅድቅ በህይወት ይኖራል።",
    "23": "በውኑ ሃጢአተኛ ይሞት ዘንድ እፈቅዳለሁን? ይላል ጌታ እግዚአብሔር፤ ከመንገዱስ ይመለስና በህይወት ይኖር ዘንድ አይደለምን?",
    "24": "ፃድቁ ግን ከፅድቁ ቢመለስ ሃጢአትንም ቢሰራ ሃጢአተኛውም እንደሚያደርገው ርኩሰት ሁሉ ቢያደርግ፥ በህይወት ይኖራልን? የሰራት ፅድቅ ሁሉ አትታሰብለትም፤ ባደረገው አመፅና በሰራት ሃጢአት በዚያች ይሞታል።",
    "25": "እናንተ ግን፦ የጌታ መንገድ የቀናች አይደለችም ትላላችሁ። የእስራኤል ቤት ሆይ፥ እንግዲህ ስሙ፤ በውኑ መንገዴ የቀናች አይደለችምን? ይልቅስ የእናንተ መንገድ ያልቀናች አይደለችምን?",
    "26": "ፃድቁ ከፅድቁ ቢመለስ፥ ሃጢአትንም በሰራ ጊዜ፥ በዚያም ቢሞት፥ እርሱ ባደረገው በደል ይሞታል።",
    "27": "ሃጢአተኛውም ከሰራው ሃጢአት ቢመለስ ፍርድንና ቅን ነገርንም ቢያደርግ ነፍሱን ይጠብቃል።",
    "28": "አስቦ ከሰራው በደል ሁሉ ተመልሶአልና ፈፅሞ በህይወት ይኖራል እንጂ አይሞትም።",
    "29": "ነገር ግን የእስራኤል ቤት፦ የጌታ መንገድ የቀናች አይደለችም ይላል። የእስራኤል ቤት ሆይ፥ በውኑ መንገዴ የቀናች አይደለችምን? ይልቅስ የእናንተ መንገድ ያልቀናች አይደለችምን?",
    "30": "የእስራኤል ቤት ሆይ፥ ስለዚህ እንደ መንገዱ በየሰዉ ሁሉ እፈርድባችኋለሁ፥ ይላል ጌታ እግዚአብሔር፤ ንስሃ ግቡ ሃጢአትም እንቅፋት እንዳይሆንባችሁ ከሃጢአታችሁ ሁሉ ተመለሱ።",
    "31": "የበደላችሁትን በደል ሁሉ ከእናንተ ጣሉ አዲስ ልብና አዲስ መንፈስም ለእናንተ አድርጉ፤ የእስራኤል ቤት ሆይ፥ ስለ ምን ትሞታላችሁ?",
    "32": "የምዋቹን ሞት አልፈቅድምና፥ ይላል ጌታ እግዚአብሔር፤ ስለዚህ ተመለሱና በህይወት ኑሩ።"
}