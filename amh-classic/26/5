{
    "1": "አንተም፥ የሰው ልጅ ሆይ፥ የተሳለን ጎራዴ ውሰድ፥ እንደ ጢም መላጫ ወደ አንተ ትወስደዋለህ፥ ራስህንና ጢምህንም ትላጭበታለህ፤ ሚዛንንም ውሰድ ጠጉሩንም ትከፋፍላለህ።",
    "2": "የመከበብም ወራት በተፈፀመ ጊዜ በከተማይቱ መካከል ሲሶውን በእሳት ታቃጥላለህ፤ ሲሶውንም ወስደህ ዙሪያውን በጎራዴ ትመታለህ፥ ሲሶውንም ወደ ነፋስ ትበትናለህ እኔም በኋላቸው ጎራዴ እመዝዛለሁ።",
    "3": "ከዚያም በጥቂቱ ውሰድ በመጎናፀፊያህም ጫፍ ቋጥራቸው።",
    "4": "ከእነርሱም ደግሞ ወስደህ በእሳት ውስጥ ትጥላለህ በእሳትም ታቃጥላቸዋለህ፤ ከዚያም በእስራኤል ቤት ሁሉ ላይ እሳት ትወጣለች።",
    "5": "ጌታ እግዚአብሔር እንዲህ ይላል፦ ይህች ኢየሩሳሌም ናት፤ በአህዛብም መካከል አድርጌአታለሁ፥ አገሮችም በዙሪያዋ አሉ።",
    "6": "እርስዋም ከአህዛብ ይልቅ ፍርዴን በሃጢአት ለወጠች በዙሪያዋም ካሉ አገሮች ሁሉ ይልቅ ትእዛዜን ተላለፈች፤ ፍርዴን ጥለዋልና፥ በትእዛዜም አልሄዱምና።",
    "7": "ስለዚህ ጌታ እግዚአብሔር እንዲህ ይላል፦ በዙሪያችሁ ላሉት አህዛብ ሰበብ ሆናችኋልና፥ በትእዛዜም አልሄዳችሁምና፥ ፍርዴንም አልጠበቃችሁምና፥ በዙሪያችሁም እንዳሉ እንደ አህዛብ ፍርድ እንኳ አላደረጋችሁምና",
    "8": "ስለዚህ ጌታ እግዚአብሔር እንዲህ ይላል፦ እነሆ፥ እኔ ራሴ በአንቺ ላይ ነኝ፥ አህዛብም እያዩ ፍርድን በመካከልሽ አደርጋለሁ።",
    "9": "ስለ ርኩሰትሽም ሁሉ ያልሰራሁትን እርሱንም የሚመስል ደግሞ የማልሰራውን ነገር እሰራብሻለሁ።",
    "10": "ስለዚህ በመካከልሽ አባቶች ልጆቻቸውን ይበላሉ ልጆችም አባቶቻቸውን ይበላሉ፤ ፍርድንም አደርግብሻለሁ ከአንቺም የቀረውን ሁሉ ወደ ነፋሳት ሁሉ እበትናለሁ።",
    "11": "ስለዚህ፥ እኔ ህያው ነኝና በእድፍሽና በርኩሰትሽ መቅደሴን ስላረከስሽ፥ ስለዚህ በእውነት እኔ አሳንስሻለሁ፥ ይላል ጌታ እግዚአብሔር፤ አይኔም አይራራም እኔም አላዝንም።",
    "12": "ከአንቺም ሲሶው በቸነፈር ይሞታል፥ በመካከልሽም በራብ ያልቃል፤ ሲሶውም በዙሪያሽ በሰይፍ ይወድቃል፤ ሲሶውንም ወደ ነፋሳት ሁሉ እበትናለሁ በኋላቸውም ሰይፍ እመዝዛለሁ።",
    "13": "ቁጣዬም ይፈፀማል መአቴንም እጨርሳለሁ እፅናናማለሁ፥ መአቴንም በፈፀምሁባቸው ጊዜ እኔ እግዚአብሔር በቅንአቴ እንደ ተናገርሁ ያውቃሉ።",
    "14": "በዙሪያሽም ባሉ በአህዛብ መካከል በሚያልፉም ሁሉ ፊት ባድማና መሰደቢያ አደርግሻለሁ።",
    "15": "በቁጣና በመአት፥ በመአትም ዘለፋ ፍርድን ባደረግሁብሽ ጊዜ በዙሪያሽ ላሉ አህዛብ መሰደቢያና መተረቻ፥ ተግሳፅና መደነቂያ ይሆናል፤ እኔ እግዚአብሔር ይህን ተናግሬአለሁ።",
    "16": "ለማጥፋትም የሆነውን፥ አጠፋችሁም ዘንድ የምሰድደውን የራብ ፍላፃ በላያችሁ በሰደድሁ ጊዜ፥ ራብን እጨምርባችኋለሁ፥ የእንጀራችሁንም በትር እሰብራለሁ።",
    "17": "ራብንና ክፉዎችን አራዊት እሰድድባችኋለሁ፥ ልጆቻችሁንም ያጠፋሉ፤ ቸነፈርና ደምም በአንቺ ዘንድ ያልፋሉ፤ ሰይፍንም አመጣብሻለሁ። እኔ እግዚአብሔር ይህን ተናግሬአለሁ።"
}