{
    "1": "እርሱም፦ የሰው ልጅ ሆይ፥ ያገኘኸውን ብላ፤ ይህን መፅሃፍ ብላ፥ ሄደህም ለእስራኤል ቤት ተናገር አለኝ።",
    "2": "አፌንም ከፈትሁ መፅሃፉንም አጎረሰኝ።",
    "3": "እርሱም፦ የሰው ልጅ ሆይ፥ አፍህ ይብላ፥ በምሰጥህም በዚህ መፅሃፍ ሆድህን ሙላ አለኝ። እኔም በላሁት፥ በአፌም ውስጥ እንደ ማር ጣፈጠ።",
    "4": "እንዲህም አለኝ፦ የሰው ልጅ ሆይ፥ ተነስተህ ወደ እስራኤል ቤት ሂድ፥ ቃሌንም ተናገራቸው።",
    "5": "ወደ እስራኤል ቤት እንጂ ንግግራቸው ወደ ጠለቀው ቋንቋቸውም ወደማይታወቅ ህዝብ አልተላክህምና፤",
    "6": "ንግግራቸው ወደ ጠለቀው ቋንቋቸውም ወደማይታወቅ ቃላቸውንም ታውቅ ዘንድ ወደማይቻልህ ህዝብ አልላክሁህም። ወደ እነዚያስ ልኬህ ቢሆን ኖሮ በሰሙህ ነበር።",
    "7": "ነገር ግን የእስራኤል ቤት ሁሉ የጠነከረ ግምባርና የደነደነ ልብ አላቸውና፥ እኔንም መስማት እንቢ ብለዋልና የእስራኤል ቤት አንተን አይሰሙም።",
    "8": "እነሆ፥ ፊትህን በፊታቸው ግምባርህንም በግምባራቸው አጠንክሬአለሁ።",
    "9": "ከቡላድ ድንጋይ ይልቅ እንዳለ አልማዝ ግምባርህን አጠንክሬአለሁ፤ እነርሱ አመፀኛ ቤት ቢሆኑ አትፍራቸው፤ ከፊታቸውም የተነሳ አትደንግጥ።",
    "10": "እርሱም፦ የሰው ልጅ ሆይ፥ የነገርሁህን ቃሌን ሁሉ በልብህ ተቀበል በጆሮህም ስማ።",
    "11": "ተነስተህም ወደ ተማረኩ ወደ ወገንህ ልጆች ሂድ፤ እነርሱም ቢሰሙ ወይም ባይሰሙ፦ ጌታ እግዚአብሔር እንዲህ ይላል ብለህ ንገራቸው አለኝ።",
    "12": "መንፈስም አነሳኝ፥ በኋላዬም፦ የእግዚአብሔር ክብር ከቦታው ይባረክ የሚል የፅኑ ንውጥውጥታ ድምፅ ሰማሁ።",
    "13": "የአራቱም እንስሳ ክንፎች እርስ በርሳቸው ሲማቱ፥ በአጠገባቸውም የመንኮራኩሮችን ድምፅ፥ የፅኑውንም ንውጥውጥታ ድምፅ ሰማሁ።",
    "14": "መንፈስ አንስቶ አስወገደኝ፥ እኔም በምሬትና በመንፈሴ ሙቀት ሄድሁ፥ የእግዚአብሔርም እጅ በላዬ በርትታ ነበር።",
    "15": "በቴልአቢብም ወዳሉ በኮቦርም ወንዝ አጠገብ ወደ ተቀመጡ ምርኮኞች መጣሁ፥ በተቀመጡበትም ቦታ ተቀመጥሁ፤ በዚያም ሰባት ቀን በድንጋጤ በመካከላቸው ተቀመጥሁ።",
    "16": "ከሰባቱም ቀን በኋላ የእግዚአብሔር ቃል ወደ እኔ እንዲህ ሲል መጣ፦",
    "17": "የሰው ልጅ ሆይ፥ ለእስራኤል ቤት ጠባቂ አድርጌሃለሁ፤ ስለዚህ የአፌን ቃል ስማ ከእኔም ዘንድ አስጠንቅቃቸው።",
    "18": "እኔ ሃጢአተኛውን፦ በእርግጥ ትሞታለህ ባልሁት ጊዜ፥ አንተም ባታስጠነቅቀው ነፍሱም እንድትድን ከክፉ መንገዱ ይመለስ ዘንድ ለሃጢአተኛው አስጠንቅቀህ ባትነግረው፥ ያ ሃጢአተኛ በሃጢአት ይሞታል፤ ደሙን ግን ከእጅህ እፈልጋለሁ።",
    "19": "ነገር ግን አንተ ሃጢአተኛውን ብታስጠነቅቅ እርሱም ከሃጢአቱና ከክፉ መንገዱ ባይመለስ፥ በሃጢአቱ ይሞታል፥ አንተ ግን ነፍስህን አድነሃል።",
    "20": "ደግሞ ፃድቁ ከፅድቁ ተመልሶ ሃጢአት በሰራ ጊዜ እኔ በፊቱም እንቅፋትን ሳደርግ፥ እርሱ ይሞታል፤ አንተም አላስጠነቀቅኸውምና በሃጢአቱ ይሞታል ያደረጋትም ፅድቅ ነገር አትታሰብለትም፤ ደሙን ግን ከእጅህ እፈልጋለሁ።",
    "21": "ነገር ግን ሃጢአት እንዳይሰራ ፃድቁን ብታስጠነቅቅ እርሱም ሃጢአት ባይሰራ፥ ተጠንቅቆአልና በእርግጥ በህይወት ይኖራል አንተም ነፍስህን አድነሃል።",
    "22": "በዚያም የእግዚአብሔር እጅ በእኔ ላይ ነበረች፥ እርሱም፦ ተነስተህ ወደ ቆላው ሂድ በዚያም እናገርሃለሁ አለኝ።",
    "23": "እኔም ተነስቼ ወደ ቆላው ሄድሁ፤ እነሆም፥ በኮቦር ወንዝ እንዳየሁት ክብር ያለ የእግዚአብሔር ክብር በዚያ ቆሞ ነበር፥ በግምባሬም ተደፋሁ።",
    "24": "መንፈስም ገባብኝ በእግሬም አቆመኝ፥ ተናገረኝም እንዲህም አለኝ፦ ሂድ፥ ገብተህ ቤትህን ዝጋ።",
    "25": "አንተም፥ የሰው ልጅ ሆይ፥ እነሆ፥ ገመድ ያደርጉብሃል ያስሩህማል፥ አንተም በመካከላቸው አትወጣም፤",
    "26": "እኔም ምላስህን ከትናጋህ ጋር አጣብቃታለሁ አንተም ዲዳ ትሆናለህ፥ እነርሱም አመፀኛ ቤት ናቸውና የሚዘልፍ ሰው አትሆንባቸውም።",
    "27": "ነገር ግን በተናገርሁህ ጊዜ አፍህን እከፍታለሁ፥ እነርሱም አመፀኛ ቤት ናቸውና አንተ፦ ጌታ እግዚአብሔር እንዲህ ይላል፦ የሚሰማ ይስማ፥ የማይሰማም አይስማ ትላቸዋለህ።"
}