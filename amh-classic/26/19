{
    "1": "አንተም በእስራኤል አለቆች ላይ ይህን ሙሾ አሙሽ፥ እንዲህም በል፦",
    "2": "እናትህ ምን ነበረች? አንበሳ ነበረች፤ በአንበሶች መካከል ተጋደመች፤ በደቦል አንበሶች መካከል ግልገሎችዋን አሳደገች።",
    "3": "ከግልገሎችዋም አንዱን አወጣች እርሱም ደቦል አንበሳ ሆነ፤ ንጥቂያንም ተማረ፥ ሰዎችንም በላ።",
    "4": "አህዛብም ወሬውን ሰሙ እርሱም በጉድጓዳቸው ተያዘ፥ በሰንሰለትም አድርገው ወደ ግብፅ ምድር ወሰዱት።",
    "5": "እርስዋም እንደ ደከመችና ተስፋዋ እንደ ጠፋ ባየች ጊዜ፥ ከግልገሎችዋ ሌላን ወስዳ ደቦል አንበሳ አደረገችው።",
    "6": "እርሱም በአንበሶች መካከል ተመላለሰ ደቦል አንበሳም ሆነ፤ ንጥቂያም ተማረ፥ ሰዎችንም በላ።",
    "7": "ግንቦቻቸውንም አወቀ፥ ከተሞቻቸውንም አፈረሰ ከግሳቱም ድምፅ የተነሳ ምድሪቱና ሞላዋ ጠፋች።",
    "8": "አህዛብም በዙሪያው ከየአገሩ ሁሉ ተሰበሰቡበት መረባቸውንም በእርሱ ላይ ዘረጉ በጉድጓዳቸውም ተያዘ።",
    "9": "በሰንሰለትም አድርገው በቀፎ ውስጥ አኖሩት ወደ ባቢሎንም ንጉስ አመጡት፤ ድምፁም በእስራኤል ተራሮች ላይ ከዚያ ወዲያ እንዳይሰማ ወደ አምባ አገቡት።",
    "10": "እናትህ በመልክህ በውሃ አጠገብ እንደ ተተከለች እንደ ወይን ግንድ ነበረች፤ ከውሃም ብዛት የተነሳ የምታፈራና የምትሰፋ ሆነች።",
    "11": "ለእርስዋም ብርቱዎች በትሮች ነበሩአት እነርሱም ለነገስታት በትሮች ነበሩ። ቁመታቸውም በዛፎች ቅርንጫፎች መካከል ረዘመ፥ በጫፎቻቸውም ብዛትና በርዝመታቸው ታዩ።",
    "12": "ነገር ግን በመአት ተነቀለች ወደ መሬትም ተጣለች የምስራቅም ነፋስ ፍሬዋን አደረቀ፤ ብርቱዎች በትሮችዋም ተሰበሩና ደረቁ፥ እሳትም በላቻቸው።",
    "13": "አሁንም በምድረ በዳ፥ በደረቅና በተጠማች መሬት ተተከለች።",
    "14": "ከጫፎችዋም በትሮች እሳት ወጣች ፍሬዋንም በላች፥ የነገስታትም በትር ይሆን ዘንድ የበረታ በትር የለባትም። ይህ ሙሾ ነው፥ ለልቅሶም ይሆናል።"
}