{
    "1": "የእግዚአብሔርም ቃል ወደ እኔ እንዲህ ሲል መጣ፦",
    "2": "አንተ የሰው ልጅ ሆይ፥ ጌታ እግዚአብሔር ለእስራኤል ምድር እንዲህ ይላል፦ ፍፃሜ፥ በምድሪቱ በአራቱ ማእዘን ላይ ፍፃሜ ደርሶአል።",
    "3": "አሁን ፍፃሜ በአንቺ ላይ ነው፥ ቁጣዬንም እሰድድብሻለሁ፥ እንደ መንገድሽም መጠን እፈርድብሻለሁ፥ ጉስቁልናሽንም ሁሉ አመጣብሻለሁ።",
    "4": "አይኔም አይራራልሽም እኔም አላዝንም፤ መንገድሽንም አመጣብሻለሁ ርኩሰትሽም በመካከልሽ ይሆናል፥ እኔም እግዚአብሔር እንደ ሆንሁ ታውቃላችሁ።",
    "5": "ጌታ እግዚአብሔር እንዲህ ይላል፦ ክፉ ነገር፥ አንድ ክፉ ነገር፥ እነሆ፥ ይመጣል።",
    "6": "ፍፃሜ መጥቶአል፥ ፍፃሜ መጥቶአል፥ ነቅቶብሻል፤ እነሆ፥ ደርሶአል።",
    "7": "በምድር የምትቀመጥ ሆይ፥ ተራህ ደርሶአል፥ ጊዜ መጥቶአል፥ ቀን ቀርቦአል፤ የሽብር ቀን ነው እንጂ በተራራ ላይ ያለ እልልታ አይደለም።",
    "8": "አሁን በቅርብ መአቴን አፈስስብሻለሁ፥ ቁጣዬንም እፈፅምብሻለሁ፥ እንደ መንገድሽም መጠን እፈርድብሻለሁ፥ ጉስቁልናሽንም ሁሉ አመጣብሻለሁ።",
    "9": "አይኔም አይራራም እኔም አላዝንም፤ እንደ መንገድሽም መጠን አመጣብሻለሁ፥ ርኩሰትሽም በመካከልሽ ይሆናል፥ እኔም እግዚአብሔር የምቀስፍ እንደ ሆንሁ ታውቃላችሁ።",
    "10": "እነሆ ቀኑ፥ እነሆ፥ መጥቶአል፤ ተራህ ወጥቶአል፤ ብትር አብቦአል፥ ትእቢትም አጅብጅፎአል።",
    "11": "ግፍ ወደ ክፋት ብትር ተነስቶአል ከእነርሱና ከብዛታቸው ከሃብታቸውም ምንም አይቀርም፥ የሚያለቅስላቸውም የለም።",
    "12": "ጊዜው መጥቶአል፥ ቀኑ ቀርቦአል፤ መአት በብዙዎች ሁሉ ላይ ነውና የሚገዛ ደስ አይበለው የሚሸጥም አያልቅስ።",
    "13": "የሚሸጥ ወደሸጠው ነገር አይመለስም፥ ሰውም በነፍሱ ሃጢአት አይፀናም።",
    "14": "መለከቱን ነፍተዋል ሁሉንም አዘጋጅተዋል፤ ነገር ግን መአቴ በብዙዎች ሁሉ ላይ ነውና ወደ ሰልፍ የሚሄድ የለም።",
    "15": "ሰይፍ በውጭ ቸነፈርና ራብ በውስጥ አለ፤ በሜዳ ያለው በሰይፍ ይሞታል፥ በከተማም ያለውን ቸነፈርና ራብ ይፈጁታል።",
    "16": "ከእነርሱም የሚሸሹ ይድናሉ በተራራም ላይ ይሆናሉ፤ እኔም በሃጢአታቸው ሁሉን እገድላለሁ።",
    "17": "እጅ ሁሉ ትደክማለች ጉልበትም ሁሉ እንደ ውሃ ትቀልጣለች።",
    "18": "ማቅም ይለብሳሉ ድንጋጤም ይሸፍናቸዋል፤ በፊትም ሁሉ ላይ እፍረት ይሆናል፥ ራሳቸውንም ሁሉ ይነጩታል።",
    "19": "ብራቸውን በጎዳናዎቹ ላይ ይጥላሉ ወርቃቸውም እንደ ጉድፍ ይሆናል፤ በእግዚአብሔር መአት ቀን ብራቸውና ወርቃቸው ያድናቸው ዘንድ አይችልም። እርሱ የሃጢአታቸው እንቅፋት ሆኖአልና ሰውነታቸውን አያጠግቡም ሆዳቸውንም አይሞሉም።",
    "20": "የክብሩንም ጌጥ ወደ ትእቢት ለወጡ፥ የርኩስነታቸውንም ምስሎች አደረጉባት፤ ስለዚህ እኔ በእነርሱ ዘንድ ርኩስ አድርጌአታለሁ።",
    "21": "በባእድም እጅ ለንጥቂያ፥ በምድር ሃጢአተኞችም እጅ ለብዝበዛ አሳልፌ እሰጣታለሁ፤ እነርሱም ያረክሱአታል።",
    "22": "ፊቴን ከእነርሱ ዘንድ እመልሳለሁ፥ ምስጢሬንም ያረክሳሉ፤ ወንበዴዎችም ይገቡባታል ያረክሱአትማል።",
    "23": "ምድር ደም ባመጣው በደል፥ ከተማም በግፍ ተሞልታለችና ሰንሰለት ስራ።",
    "24": "ከአህዛብ ዘንድ ከሁሉ የሚከፉትን አመጣለሁ ቤቶቻቸውንም ይወርሳሉ፤ የሃያላንንም ትእቢት አጠፋለሁ፥ መቅደሶቻቸውም ይረክሳሉ።",
    "25": "ጥፋት መጥቶአል፤ ሰላምም ይሻሉ እርሱም አይገኝም።",
    "26": "ድንጋጤ በድንጋጤ ላይ ይመጣል፥ ወሬም ወሬውን ይከተላል፥ ከነቢዩም ዘንድ ራእይን ይሻሉ፤ ከካህኑም ዘንድ ትምህርት፥ ከሽማግሌዎችም ዘንድ ምክር ይጠፋል።",
    "27": "ንጉሱም ያለቅሳል፥ አለቃም ውርደትን ይለብሳል፥ የምድርም ህዝብ እጅ ትንቀጠቀጣለች፤ እንደ መንገዳቸውም መጠን አደርግባቸዋለሁ፥ በፍርዳቸውም መጠን እፈርድባቸዋለሁ፤ እኔም እግዚአብሔር እንደ ሆንሁ ያውቃሉ።"
}