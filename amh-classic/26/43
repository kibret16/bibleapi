{
    "1": "ወደ ምስራቅም ወደሚመለከተው በር አመጣኝ።",
    "2": "እነሆም፥ የእስራኤል አምላክ ክብር ከምስራቅ መንገድ መጣ፤ ድምፁም እንደ ብዙ ውሆች ይተምም ነበር፥ ከክብሩም የተነሳ ምድር ታበራ ነበር።",
    "3": "ያየሁትም ራእይ ከተማይቱን ለማጥፋት በመጣሁ ጊዜ እንዳየሁት ራእይ ነበረ፤ ራእዩም በኮበር ወንዝ እንዳየሁት ራእይ ነበረ፤ እኔም በግምባሬ ተደፋሁ።",
    "4": "የእግዚአብሔርም ክብር ወደ ምስራቅ በሚመለከት በር ወደ መቅደሱ ገባ።",
    "5": "መንፈሱም አነሳኝ ወደ ውስጠኛውም አደባባይ አገባኝ፤ እነሆም፥ የእግዚአብሔር ክብር መቅደሱን ሞልቶት ነበር።",
    "6": "በመቅደሱም ሆኖ የሚናገረኝን ሰማሁ፥ በአጠገቤም ሰው ቆሞ ነበር።",
    "7": "እንዲህም አለኝ፦ የሰው ልጅ ሆይ፥ በእስራኤል ልጆች መካከል ለዘላለም የምቀመጥበት የዙፋኔ ስፍራና የእግሬ ጫማ መረገጫ ይህ ነው። ዳግመኛም የእስራኤል ቤትና ነገስታቶቻቸው በግልሙትናቸውና በከፍታዎቻቸው ባለው በነገስታቶቻቸው ሬሳ ቅዱስ ስሜን አያረክሱም፤",
    "8": "መድረካቸውን በመድረኬ አጠገብ፥ መቃናቸውንም በመቃኔ አጠገብ አድርገዋልና። በእኔና በእነርሱም መካከል ግንብ ብቻ ነበረ፤ በሰሩትም ርኩሰት ቅዱስ ስሜን አረከሱ፤ ስለዚህ በቁጣዬ አጠፋኋቸው።",
    "9": "አሁንም ግልሙትናቸውንና የነገስታቶቻቸውን ሬሳ ከእኔ ዘንድ ያርቁ፥ እኔም ለዘላለም በመካከላቸው አድራለሁ።",
    "10": "አንተም የሰው ልጅ፥ ከሃጢአታቸው የተነሳ ያፍሩ ዘንድ ለእስራኤል ወገን ይህን ቤት አሳያቸው አምሳያውንም ይለኩ።",
    "11": "ከሰሩትም ስራ ሁሉ የተነሳ ቢያፍሩ፥ የቤቱን መልክና ምሳሌውን መውጫውንም መግቢያውንም ስርአቱንም ህጉንም ሁሉ አስታውቃቸው፤ ስርአቱንና ህጉን ሁሉ ይጠብቁ ዘንድ ያደርጉትም ዘንድ በፊታቸው ፃፈው።",
    "12": "የቤቱ ህግ ይህ ነው፤ በተራራው ራስ ላይ ዳርቻው ሁሉ በዙሪያው ከሁሉ ይልቅ የተቀደስ ይሆናል። እነሆ፥ የቤቱ ህግ ይህ ነው።",
    "13": "የመሰዊያውም ልክ በክንድ ይህ ነው፥ ክንዱም ክንድ ተጋት ነው። የመሰረቱም ቁመቱ አንድ ክንድ ወርዱም አንድ ክንድ ነው፥ አንድ ስንዝርም ክፈፍ ዳር ዳሩን በዙሪያው አለ የመሰዊያው መሰረት እንዲሁ ነው።",
    "14": "በመሬቱም ላይ ካለው መሰረት ጀምሮ እስከ ታችኛው እርከን ድረስ ሁለት ክንድ ወርዱም አንድ ክንድ ነው፤ ከትንሹም እርከን ጀምሮ እስከ ትልቁ እርከን ድረስ አራት ክንድ ወርዱም አንድ ክንድ ነው።",
    "15": "ምድጃውም አራት ክንድ ነው፤ በምድጃውም ላይ አንድ ክንድ ወደ ላይ ከፍ የሚሉ አራት ቀንዶች አሉበት።",
    "16": "የምድጃውም ርዝመት አስራ ሁለት ክንድ ወርዱም አስራ ሁለት ክንድ ነው፥ አራቱም ማእዘን ትክክል ነው።",
    "17": "የእርከኑም ርዝመት አስራ አራት ክንድ ወርዱም አስራ አራት ክንድ ነው፥ አራቱም ማእዘን ትክክል ነው፤ በዙሪያውም ያለው ክፈፍ እኩል ክንድ ነው፥ መሰረቱም በዙሪያው አንድ ክንድ ነው፤ ደረጃዎቹም ወደ ምስራቅ ይመለከታሉ።",
    "18": "እንዲህም አለኝ፦ የሰው ልጅ ሆይ፥ ጌታ እግዚአብሔር እንዲህ ይላል፦ የሚቃጠለውን መስዋእት ያቀርቡበት ዘንድ ደሙንም ይረጩበት ዘንድ በሚሰሩበት ቀን የመሰዊያው ህግ ይህ ነው።",
    "19": "ያገለግሉኝ ዘንድ ወደ እኔ ለሚቀርቡ ከሳዶቅ ዘር ለሚሆኑ ለሌዋውያኑ ካህናት ለሃጢአት መስዋእት የሚሆነውን ወይፈን ትሰጣቸዋለህ፥ ይላል ጌታ እግዚአብሔር፡፡",
    "20": "ከደሙም ትወስዳለህ፥ በአራቱ ቀንዶቹም በእርከኑም በአራቱ ማእዘን ላይ በዙሪያውም ባለው ክፈፍ ላይ ትረጨዋለህ፤ እንዲሁ ታነፃዋለህ ታስተሰርይለትማለህ።",
    "21": "ለሃጢአትም መስዋእት የሚሆነውን ወይፈን ትወስዳለህ፥ በመቅደሱም ውጭ በቤቱ በታዘዘው ስፍራ ይቃጠላል።",
    "22": "በሁለተኛውም ቀን ለሃጢአት መስዋእት የሚሆነውን ነውር የሌለበትን አውራ ፍየል ታቀርባለህ፤ በወይፈኑም እንዳነፁት እንዲሁ መሰዊያውን ያነፁበታል።",
    "23": "ማንፃቱንም ከፈፀምህ በኋላ ነውር የሌለበትን ወይፈን ከመንጋውም የወጣውን ነውር የሌለበትን አውራ በግ ታቀርባለህ።",
    "24": "በእግዚአብሔርም ፊት ታቀርባቸዋለህ፥ ካህናቱም ጨው ይጨምሩባቸዋል፥ የሚቃጠለውንም መስዋእት አድርገው ለእግዚአብሔር ያቀርቡአቸዋል።",
    "25": "ሰባት ቀንም በየእለቱ ለሃጢአት መስዋእት የሚሆነውን አውራ ፍየልን ታቀርባለህ፥ ነውርም የሌለባቸውን አንድ ወይፈን ከመንጋውም የወጣውን አንድ አውራ በግ ያቀርባሉ።",
    "26": "ሰባት ቀን ለመሰዊያው ያስተሰርያሉ ያነፁትማል፥ እንዲሁም ይቀድሱታል።",
    "27": "ቀኖቹንም በፈፀሙ ጊዜ በስምንተኛው ቀን ከዚያም በኋላ ካህናቱ የሚቃጠለውን መስዋእታችሁን የደህንነትንም መስዋእታችሁን በመሰዊያው ላይ ያደርጋሉ፤ እኔም እቀበላችኋለሁ፥ ይላል ጌታ እግዚአብሔር፡፡"
}