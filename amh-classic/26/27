{
    "1": "የእግዚአብሔርም ቃል ወደ እኔ እንዲህ ሲል መጣ፦",
    "2": "አንተ የሰው ልጅ ሆይ፥ ስለ ጢሮስ ሙሾ አድርግ፥",
    "3": "በባህር መግቢያ የምትኖር በብዙም ደሴቶች ላይ ከሚኖሩ አህዛብ ጋር ንግድን የምታደርግ ጢሮስንም እንዲህ በላት፦ ጌታ እግዚአብሔር እንዲህ ይላል፦ ጢሮስ ሆይ፥ አንቺ፦ በውበት ፍፁም ነኝ ብለሻል።",
    "4": "ዳርቻሽ በባህር ውስጥ ነው፤ ሰሪዎችሽ ውበትሽን ፈፅመዋል።",
    "5": "ሳንቃዎችሽን ሁሉ ከሳኔር ጥድ ሰርተዋል፥ ደቀልንም ይሰሩልሽ ዘንድ ከሊባኖስ ዝግባ ወስደዋል።",
    "6": "ከባሳን ኮምቦል መቅዘፊያሽን ሰርተዋል፥ በዝሆን ጥርስ ከታሸበ ከኪቲም ደሴቶች ዛፍ መቀመጫዎችሽን ሰርተዋል።",
    "7": "አላማ እንዲሆንልሽ ሸራሽ ከግብፅ በፍታና ከወርቅ ዘቦ ተሰርቶአል፥ መደረቢያሽም ከኤሊሳ ደሴቶች ሰማያዊና ቀይ ሃር ተሰርቶአል።",
    "8": "የሲዶናና የአራድ ሰዎች ቀዛፎችሽ ነበሩ፤ ጢሮስ ሆይ፥ ጥበበኞችሽ በአንቺ ዘንድ ነበሩ የመርከቦችሽም መሪዎች ነበሩ።",
    "9": "በአንቺ ውስጥ የነበሩ የጌባል ሽማግሌዎችና ጥበበኞችዋ ስብራትሽን ይጠግኑ ነበር፤ ከአንቺም ጋር ይነግዱ ዘንድ የባህር መርከቦች ሁሉና መርከበኞቻቸው በመካከልሽ ነበሩ።",
    "10": "ፋርስና ሉድ ፉጥም በሰራዊትሽ ሰልፈኞችሽ ነበሩ፤ ጋሻና ራስ ቁርም በአንቺ ውስጥ ያንጠለጥሉ ነበር፤ እነርሱም ውበትሽን ሰጡ።",
    "11": "የአራድ ሰዎችና ሰራዊቶችሽ በቅጥሮችሽ ላይ በዙሪያ ነበሩ፥ ገማዳውያንም በግንቦችሽ ውስጥ ነበሩ፤ ጋሻቸውንም በዙሪያ በቅጥርሽ ላይ አንጠለጠሉ፥ ውበትሽንም ፈፅመዋል።",
    "12": "ከብልጥግናሽ ሁሉ ብዛት የተነሳ ተርሴስ ነጋዴሽ ነበረች፤ በብርና በብረት በቆርቆሮና በእርሳስ ስለ አንቺ ሸቀጥ ይነግዱ ነበር።",
    "13": "ያዋንና ቶቤል ሞሳህም ነጋዴዎችሽ ነበሩ፤ የሰዎችን ነፍሳትና የናሱን እቃ ስለ አንቺ ሸቀጥ ይነግዱ ነበር።",
    "14": "ከቴርጋማ ቤትም የነበሩት ሰዎች በፈረሶችና በፈረሰኞች በበቅሎዎችም ስለ አንቺ ሸቀጥ ይነግዱ ነበር።",
    "15": "የድዳን ሰዎች ነጋዴዎችሽ ነበሩ። ብዙ ደሴቶች የእጅሽ ገበያዎች ነበሩ፤ ይለውጡ ዘንድ የዝሆን ጥርስና ዞጲ አመጡልሽ።",
    "16": "ከስራሽ ብዛት የተነሳ ሶርያ ነጋዴሽ ነበረች፤ በበሉርና በቀይ ሃር በወርቀ ዘቦም በጥሩ በፍታም በዛጎልም በቀይ እንቁም ስለ አንቺ ሸቀጥ ይነግዱ ነበር።",
    "17": "ይሁዳና የእስራኤል ምድር ነጋዴዎችሽ ነበሩ፤ የሚኒትን ስንዴ ጣፋጭም እንጎቻ፥ ማር ዘይትም በለሳንም ስለ አንቺ ሸቀጥ ይነግዱ ነበር።",
    "18": "ከስራሽ ብዛትና ከብልጥግናሽ ሁሉ ብዛት የተነሳ ደማስቆ ነጋዴሽ ነበረች፤ በኬልቦን የወይን ጠጅ በነጭም በግ ጠጉር ይነግዱ ነበር።",
    "19": "ዌንዳንና ያዋን ስለ አንቺ ሸቀጥ ይነግዱ ነበር፤ ከኦሴል የተሰራ ብረትና ብርጉድ ቀረፋም ሸቀጥሽ ነበረ።",
    "20": "ድዳን በከብት ላይ ለመቀመጥ በመረሻት ነጋዴሽ ነበረች።",
    "21": "አረብና የቄዳር አለቆች ሁሉ የእጅሽ ነጋዴዎች ነበሩ፤ በጠቦቶችና በአውራ በጎች በፍየሎችም በእነዚህ ከአንቺ ጋር ይነግዱ ነበር።",
    "22": "የሳባና የራእማ ነጋዴዎች እነዚህ ነጋዴዎችሽ ነበሩ፤ በጥሩ ሽቶና በከበረ ድንጋይ ሁሉ በወርቅም ስለ አንቺ ሸቀጥ ይነግዱ ነበር።",
    "23": "ካራንና ካኔ ኤድንም ነጋዴዎችሽ ነበሩ፤ አሶርና ኪልማድ ነጋዴዎችሽ ነበሩ።",
    "24": "እነዚህ ባማረ ልብስ በሰማያዊ ካባ በወርቀ ዘቦም፥ በዝግባ በተሰራች በገመድም በታሰረች በግምጃም በተሞላች ሳጥን በገበያሽ ይነግዱ ነበር።",
    "25": "የተርሴስ መርከቦች ሸቀጥሽን የሚሸከሙ ነበሩ፤ አንቺም ተሞልተሽ ነበር በባህርም ውስጥ እጅግ ከበርሽ።",
    "26": "ቀዛፊዎችሽ ወደ ትልቁ ወሃ አመጡሽ፤ የምስራቅ ነፋስ በባህር ውስጥ ሰበረሽ።",
    "27": "ብልጥግናሽና ሸቀጥሽ ንግድሽም መርከበኞችሽም መርከብ መሪዎችሽም ሰባራሽንም የሚጠግኑ ነጋዴዎችሽም በአንቺም ዘንድ ያሉ ሰልፈኞችሽ ሁሉ በውስጥሽ ካሉት ጉባኤ ሁሉ ጋር በወደቅሽበት ቀን በባህር ውስጥ ይወድቃሉ።",
    "28": "ከመርከብ መሪዎች ጩኸት ድምፅ የተነሳ በዙሪያሽ ያሉ ሁሉ ይንቀጠቀጣሉ።",
    "29": "ቀዛፊዎችም ሁሉ መርከበኞችም መርከብ መሪዎችም ሁሉ ከመርከቦቻቸው ይወርዳሉ በመሬትም ላይ ይቆማሉ፤",
    "30": "ድምፃቸውንም በአንቺ ላይ ያሰማሉ፥ ምርር ብለውም ይጮሃሉ፥ በራሳቸውም ላይ ትቢያ ይነሰንሳሉ፥ በአመድም ውስጥ ይንከባለላሉ",
    "31": "ስለ አንቺም የራሳቸውን ጠጉር ይላጫሉ ማቅም ያሸርጣሉ በነፍስ ምሬትም ስለ አንቺ መራራ ልቅሶ ያለቅሳሉ።",
    "32": "በትካዜያቸውም ልቅሶ ያነሱልሻል፥ ስለ አንቺም ሙሾ ያሞሻሉ እንዲህም ይላሉ፦ በባህር መካከል ጠፍቶ እንደ ቀረ እንደ ጢሮስ ያለ ማን ነው?",
    "33": "ሸቀጥሽ ከባህር በወጣ ጊዜ ብዙ አህዛብን አጥግበሻል በብልጥግናሽና በንግድሽ ብዛት የምድርን ነገስታት ባለ ጠጎች አድርገሻል።",
    "34": "አሁን ግን በጥልቅ ውሃ ውስጥ በባህር ተሰብረሻል ንግድሽና ጉባኤሽ ሁሉ በመካከልሽ ወድቀዋል።",
    "35": "በደሴቶሽ የሚኖሩ ሁሉ ተደንቀውብሻል፥ ነገስታቶቻቸውም እጅግ ፈርተዋል ፊታቸውም ተለውጦአል።",
    "36": "የአህዛብ ነጋዴዎች አፍዋጩብሽ አንቺ ለድንጋጤ ሆነሻል፥ እስከ ዘላለምም አትገኚም።"
}