{
    "1": "ጌታ እግዚአብሔር እንዲህ ይላል፦ በውስጠኛው አደባባይ ወደ ምስራቅ የሚመለከተው በር ስራ በሚሰራበት በስድስቱ ቀን ተዘግቶ ይቆይ፤ ነገር ግን በሰንበት ቀንና በመባቻ ቀን ይከፈት።",
    "2": "አለቃውም በስተ ውጭ ባለው በር በደጀ ሰላሙ መንገድ ገብቶ በበሩ መቃን አጠገብ ይቁም፥ ካህናቱም የእርሱን የሚቃጠለውን መስዋእትና የደህንነቱን መስዋእት ያቅርቡ፥ እርሱም በበሩ መድረክ ላይ ይስገድ፤ ከዚያም በኋላ ይውጣ፥ በሩ ግን እስከ ማታ ድረስ አይዘጋ።",
    "3": "የአገሩም ህዝብ በዚያ በር መግቢያ በእግዚአብሔር ፊት በሰንበታትና በመባቻ ይስገዱ።",
    "4": "አለቃውም በሰንበት ቀን ለእግዚአብሔር የሚያቀርበው የሚቃጠል መስዋእት ነውር የሌለባቸው ስድስት የበግ ጠቦቶች ነውርም የሌለበት አንድ አውራ በግ ይሁን፤",
    "5": "የእህሉም ቁርባን ለአውራ በጉ አንድ የኢፍ መስፈሪያ ይሁን፥ ለጠቦቶቹም የእህል ቁርባን እንደሚቻል ያህል ይሁን፥ ለአንዱም የኢፍ መስፈሪያ አንድ የኢን መስፈሪያ ዘይት ያቅርብ።",
    "6": "በመባቻም ቀን ነውር የሌለበትን አንድ ወይፈን፥ ነውር የሌለባቸውንም ስድስት ጠቦቶችና አንድ አውራ በግ ያቅርብ፤",
    "7": "ለወይፈኑም አንድ የኢፍ መስፈሪያ ለአውራውም በግ አንድ የኢፍ መስፈሪያ ለጠቦቶቹም እንደ ተቻለው ያህል፥ ለአንዱም የኢፍ መስፈሪያ አንድ የኢን መስፈሪያ ዘይት ለእህሉ ቁርባን ያቅርብ።",
    "8": "አለቃውም በሚገባበት ጊዜ በበሩ ደጀ ሰላም መንገድ ይግባ በዚያውም ይውጣ።",
    "9": "የአገሩ ህዝብ ግን በየክብረ በአሉ ቀን ወደ እግዚአብሔር ፊት በመጡ ጊዜ በሰሜን በር በኩል ሊሰግድ የሚገባው በደቡብ በር በኩል ይውጣ፥ በደቡብም በር የሚገባው በሰሜን በር በኩል ይውጣ፤ በፊት ለፊት ይውጣ እንጂ በገባበቱ በር አይመለስ።",
    "10": "በሚገቡበት ጊዜ አለቃው በመካከላቸው ይግባ በሚወጡበትም ጊዜ ይውጣ።",
    "11": "በበአላትና በክብረ በአል ቀኖች የእህሉ ቁርባን ለወይፈኑ አንድ የኢፍ መስፈሪያ፥ ለአውራ በጉ አንድ የኢፍ መስፈሪያ፥ ለጠቦቶቹም እንደሚቻለው ያህል፥ ለኢፍ መስፈሪያም አንድ የኢን መስፈሪያ ዘይት ይሆናል።",
    "12": "አለቃውም በፈቃዱ የሚያቀርበውን መስዋእት፥ የሚቃጠለውን መስዋእት፥ ወይም በፈቃዱ ለእግዚአብሔር የሚያቀርበውን የደህንነቱን መስዋእት፥ ባቀረበ ጊዜ፥ ወደ ምስራቅ የሚመለከተው በር ይከፈትለት፥ በሰንበትም ቀን እንደሚያደርግ የሚቃጠለውን መስዋእትና የደህንነቱን መስዋእት ያቅርብ፤ ከዚያም በኋላ ይውጣ፥ ከወጣም በኋላ በሩ ይዘጋ።",
    "13": "በየእለቱም ለሚቃጠል መስዋእት ነውር የሌለበትን የአንድ አመት በግ ጠቦት ለእግዚአብሔር ያቅርብ፤ በየማለዳው ያቅርበው።",
    "14": "ከእርሱም ጋር የእህልን ቁርባን፥ በኢን መስፈሪያ ሲሶ ዘይት የተለወሰ የኢፍ መስፈሪያ ስድስተኛ እጅ መልካም ዱቄትን፥ በየማለዳው ያቅርብ፤ ይህ በዘላለሙ ስርአት ለእግዚአብሔር የዘወትር የእህል ቁርባን ይሁን።",
    "15": "እንዲሁ ዘወትር ለሚቃጠለው መስዋእት ጠቦቱንና የእህሉን ቁርባን ዘይቱንም በየማለዳው ያቅርብ።",
    "16": "ጌታ እግዚአብሔር እንዲህ ይላል፦ አለቃው ከልጆቹ ለአንዱ ከርስቱ ስጦታ ቢሰጥ ለልጆቹ ይሁን፤ የርስት ይዞታ ይሆንላቸዋል።",
    "17": "ነገር ግን ከባርያዎቹ ለአንዱ ከርስቱ ስጦታ ቢሰጥ እስከ ነፃነት አመት ድረሰ ለእርሱ ይሁን፥ ከዚያም በኋላ ለአለቃው ይመለስ፤ ርስቱ ግን ለልጆቹ ይሁን።",
    "18": "አለቃውም ህዝቡን ከይዞታቸው ያወጣቸው ዘንድ ከርስታቸው በግድ አይውሰድ ህዝቤ ሁሉ ከይዞታቸው እንዳይነቀሉ ከገዛ ይዞታው ለልጆች ርስትን ይስጥ።",
    "19": "በበሩም አጠገብ ባለው መግቢያ ወደ ሰሜን ወደሚመለከተው ለካህናት ወደሚሆን ወደ ተቀደሰው እቃ ቤት አገባኝ፤ እነሆም፥ በኋላው በምእራብ በኩል አንድ ስፍራ ነበረ።",
    "20": "እርሱም፦ ካህናቱ ህዝቡን ለመቀደስ ወደ ውጭው አደባባይ እንዳያወጡ የበደሉን መስዋእትና የሃጢአቱን መስዋእት የሚቀቅሉበት፥ የእህሉንም ቁርባን የሚጋግሩበት ስፍራ ይህ ነው አለኝ።",
    "21": "በውጭው አደባባይ አወጣኝ በአደባባይም ወዳለው ወደ አራቱ ማእዘን አዞረኝ፤ እነሆም፥ በአደባባዩ ማእዘን ሁሉ አደባባይ ነበረ።",
    "22": "በአደባባዩ በአራቱ ማእዘን ርዝመቱ አርባ ክንድ ወርዱም ሰላሳ ክንድ የሆነ የታጠረ አደባባይ ነበረ፤ በማእዘኑ ላሉ ለእነዚህ ለአራቱ ስፍራዎች አንድ ልክ ነበረ።",
    "23": "በአራቱም ዙሪያ ሁሉ ግንብ ነበረ፥ በግንቡም ስር በዙሪያው የመቀቀያ ቦታ ነበረ።",
    "24": "እርሱም፦ እነዚህ የቤቱ አገልጋዮች የህዝቡን መስዋእት የሚቀቅሉባቸው ስፍራዎች ናቸው አለኝ።"
}