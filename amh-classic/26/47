{
    "1": "ወደ መቅደሱም መዝጊያ መለሰኝ፤ እነሆም፥ ውሃ ከቤቱ መድረክ በታች ወደ ምስራቅ ይወጣ ነበር፥ የቤቱ ፊት ወደ ምስራቅ ይመለከት ነበርና፤ ውሃውም ከቤቱ ከቀኝ ወገን በታች በመሰዊያው በደቡብ በኩል ይወርድ ነበር።",
    "2": "በሰሜኑም በር በኩል አወጣኝ፤ በስተ ውጭ ባለው መንገድ፥ ወደ ምስራቅ ወደሚመለከት በስተ ውጭ ወዳለው በር አዞረኝ፤ እነሆም፥ ውሃው በቀኙ ወገን ይፈስስ ነበር።",
    "3": "ሰውዬውም ገመዱን በእጁ ይዞ ወደ ምስራቅ ወጣ አንድ ሺህም ክንድ ለካ፥ በውሃውም ውስጥ አሻገረኝ፥ ውሃም እስከ ቁርጭምጭሚት ደረሰ።",
    "4": "ደግሞ አንድ ሺህ ለካ በውሃውም ውስጥ አሻገረኝ፥ ውሃውም እስከ ጉልበት ደረሰ። ደግሞም አንድ ሺህ ለካ በውሃውም ውስጥ አሻገረኝ፥ ውሃውም እስከ ወገብ ደረሰ።",
    "5": "ደግሞ አንድ ሺህ ለካ ልሻገረውም የማልችለው ወንዝ ሆነ፤ ውሃውም ጥልቅ ነበረ፥ የሚዋኝበትም ውሃ ነበረ፤ ሰው ሊሻገረው የማይችለው ወንዝ ነበረ።",
    "6": "እርሱም፦ የሰው ልጅ ሆይ፥ አይተሃልን? አለኝ። አመጣኝም፥ ወደ ወንዙም ዳር መለሰኝ።",
    "7": "በተመለስሁም ጊዜ፥ እነሆ፥ በወንዙ ዳር በዚህና በዚያ እጅግ ብዙ ዛፎች ነበሩ።",
    "8": "እርሱም እንዲህ አለኝ፦ ይህ ውሃ ወደ ምስራቅ ምድር ይወጣል ወደ አረባም ይወርዳል ወደ ባህሩም ይገባል፤ ወደ ባህሩም ወደ ረከሰው ውሃ በገባ ጊዜ ውሃው ይፈወሳል።",
    "9": "ህያው ነፍስ ያለው ተንቀሳቃሽ ሁሉ ወንዙ በመጣበት ስፍራ ሁሉ በህይወት ይኖራል፤ ይህም ውሃ በዚያ ስለ ደረሰ አሳዎች እጅግ ይበዛሉ፤ የባህሩም ውሃ ይፈወሳል፥ ወንዙም በሚመጣበት ያለው ሁሉ በህይወት ይኖራል።",
    "10": "አጥማጆችም በዚያ ይቆማሉ፤ ከአይንጋዲ ጀምሮ እስከ አይንኤግላይም ድረስ መረብ መዘርጊያ ይሆናል፤ አሳዎችም እንደ ታላቁ ባህር አሳዎች በየወገናቸው እጅግ ይበዛሉ።",
    "11": "እረግረጉና እቋሪው ውሃ ግን ጨው እንደ ሆነ ይኖራል እንጂ አይፈወስም።",
    "12": "በወንዙም አጠገብ በዳሩ ላይ በዚህና በዚያ ፍሬው የሚበላ ዛፍ ሁሉ ይበቅላል፥ ቅጠሉም አይረግፍም ፍሬውም አይጎድልም፤ ውሃውም ከመቅደስ ይወጣልና በየወሩ ሁሉ የፍሬ በኩር ያገኛል፤ ፍሬውም ለመብል ቅጠሉም ለመድሃኒት ይሆናል።",
    "13": "ጌታ እግዚአብሔር እንዲህ ይላል፦ ርስት አድርጋችሁ ለአስራ ሁለቱ የእስራኤል ነገዶች ምድሪቱን የምትከፍሉበት ድንበር ይህ ነው። ለዮሴፍ ሁለት እድል ፈንታ ይሆናል።",
    "14": "ለአባቶቻችሁ እሰጣቸው ዘንድ ምዬ ነበርና እናንተ እኩል አድርጋችሁ ተካፈሉት፤ ይህችም ምድር ርስት ትሆናችኋለች።",
    "15": "የምድሪቱም ድንበር ይህ ነው። በሰሜኑ ወገን ከታላቁ ባህር ጀምሮ በሄትሎን መንገድ ወደ ፅዳድ መግቢያ፤",
    "16": "ሃማት፥ ቤሮታ፥ በደማስቆ ድንበርና በሃማት ድንበር መካከል ያለው ሲብራይም፥ በሃውራን ድንበር አጠገብ ያለው ሃፀርሃቲኮን።",
    "17": "ድንበሩ ከባህሩ በደማስቆ ድንበር ላይ ያለው ሃፀርኤናን ይሆናል፥ በሰሜንም በኩል የሃማት ድንበር አለ። የሰሜኑ ድንበር ይህ ነው።",
    "18": "የምስራቁም ድንበር በሃውራን በደማስቆና በገለአድ በእስራኤልም ምድር መካከል ዮርዳኖስ ይሆናል። ከሰሜኑ ድንበር ጀምሮ እስከ ምስራቁ ባህር እስከ ታማር ድረስ የምስራቁ ድንበር ይህ ነው።",
    "19": "የደቡቡም ድንበር ከታማር ጀምሮ እስከ ሜርባ ቃዴስ ውሃ እስከ ግብፅ ወንዝ እስከ ታላቁ ባህር ድረስ ይሆናል። የደቡቡ ድንበር ይህ ነው።",
    "20": "የምእራቡም ድንበር ከደቡቡ ድንበር ጀምሮ እስከ ሃማት መግቢያ አንፃር ድረስ ታላቁ ባህር ይሆናል። የምእራቡ ድንበር ይህ ነው።",
    "21": "እንዲሁ ይህችን ምድር እንደ እስራኤል ነገዶች መጠን ለእናንተ ትካፈላላችሁ።",
    "22": "ለእናንተና በእናንተ መካከል ለሚቀመጡ በእናንተም መካከል ልጆችን ለሚወልዱ መፃተኞች ርስት አድርጋችሁ በእጣ ትካፈሉአታላችሁ፤ እነርሱም በእስራኤል ልጆች መካከል እንዳሉ የአገር ልጆች ይሆኑላችኋል፥ በእስራኤልም ነገዶች መካከል ከእናንተ ጋር ርስትን ይወርሳሉ።",
    "23": "መፃተኛውም በማናቸውም ነገድ መካከል ቢቀመጥ በዚያ ርስቱን ትሰጡታላችሁ፥ ይላል ጌታ እግዚአብሔር፡፡"
}