{
    "1": "የእግዚአብሔርም ቃል ወደ እኔ እንዲህ ሲል መጣ፦",
    "2": "የሰው ልጅ ሆይ፥ ትንቢት ተናገር እንዲህም በል፦ ጌታ እግዚአብሔር እንዲህ ይላል፦ ዋይ! በሉ፥ ለቀኑ ወዮ! ቀኑ ቅርብ ነው፥",
    "3": "የእግዚአብሔር ቀን ቅርብ ነው፥ የደመና ቀን፥ የአህዛብ ጊዜ ይሆናል።",
    "4": "ሰይፍ በግብፅ ላይ ይመጣል፥ ሁከትም በኢትዮጵያ ይሆናል፤ የተገደሉትም በግብፅ ውስጥ ይወድቃሉ፥ ብዛትዋንም ይወስዳሉ፥ መሰረትዋም ይፈርሳል።",
    "5": "ኢትዮጵያና ፉጥ ሉድም የተደባለቀም ህዝብ ሁሉ ኩብም ቃል ኪዳንም የገባችው ምድር ልጆች ከእነርሱ ጋር በሰይፍ ይወድቃሉ።",
    "6": "እግዚአብሔር እንዲህ ይላል፦ ግብፅን የሚደግፉ ይወድቃሉ፥ የሃይልዋም ትእቢት ይወርዳል፤ ከሚግዶል ጀምሮ እስከ ሴዌኔ ድረስ በእርስዋ ውስጥ በሰይፍ ይወድቃሉ፥ ይላል ጌታ እግዚአብሔር፡፡",
    "7": "ባድማም በሆኑ አገሮች መካከል ባድማ ይሆናሉ፥ ከተሞችዋም በፈረሱ ከተሞች መካከል ይሆናሉ።",
    "8": "እሳትንም በግብፅ ባነደድሁ ጊዜ ረዳቶችዋም ሁሉ በተሰበሩ ጊዜ፥ እኔ እግዚአብሔር እንደ ሆንሁ ያውቃሉ።",
    "9": "በዚያ ቀን መልእክተኞች ተዘልለው የሚኖሩትን ኢትዮጵያውያንን ለማስፈራት ከፊቴ በመርከብ ይወጣሉ፤ እንደ ግብፅም ቀን ሁከት ይሆንባቸዋል፤ እነሆ፥ ይመጣልና።",
    "10": "ጌታ እግዚአብሔር እንዲህ ይላል፦ የግብፅን ብዛት በባቢሎን ንጉስ በናቡከደነፆር እጅ እሽራለሁ።",
    "11": "እርሱና የአህዛብ ጨካኞች ህዝቡ ምድሪቱን ለማጥፋት ይመጣሉ፤ ሰይፋቸውንም በግብፅ ላይ ይመዝዛሉ ምድሪቱንም በተገደሉት ይሞላሉ።",
    "12": "ወንዞችንም ምድረ በዳ አደርጋለሁ ምድሪቱንም በክፉ ሰዎች እጅ እሸጣለሁ፥ ምድሪቱንና ሙላዋንም በእንግዶች እጅ ባድማ አደርጋለሁ፤ እኔ እግዚአብሔር ተናግሬያለሁ።",
    "13": "ጌታ እግዚአብሔር እንዲህ ይላል፦ ጣኦቶቹን አጠፋለሁ ምስሎችንም ከሜምፎስ እሽራለሁ፤ ከእንግዲህ ወዲያ በግብፅ ምድር አለቃ አይሆንም፥ በግብፅም ምድር ላይ ፍርሃትን አደርጋለሁ።",
    "14": "ጳትሮስንም አፈርሳለሁ፥ በጣኔዎስም እሳትን አነድዳለሁ፥ በኖእ ላይም ፍርድን አደርጋለሁ።",
    "15": "በግብፅም ምሽግ በሲን ላይ መአቴን አፈስሳለሁ፥ የኖእንም ብዛት አጠፋለሁ።",
    "16": "በግብፅም እሳትን አነድዳለሁ፥ ሲንም ትጨነቃለች ኖእም ትሰበራለች፥ በሜምፎስም በየቀኑ ጠላቶች ይሆኑባታል።",
    "17": "የሄልዮቱ ከተማና የቡባስቱም ጉልማሶች በሰይፍ ይወድቃሉ ሴቶችም ይማረካሉ።",
    "18": "የግብፅን ቀንበር በዚያ በሰበርሁ ጊዜ በጣፍናስ ቀኑ ይጨልማል የሃይልዋም ትእቢት ይጠፋባታል ደመናም ይጋርዳታል፥ ሴቶች ልጆችዋም ይማረካሉ።",
    "19": "እንዲሁ በግብፅ ላይ ፍርድን አደርጋለሁ፤ እኔም እግዚአብሔር እንደ ሆንሁ ያውቃሉ።",
    "20": "እንዲህም ሆነ፤ በአስራ አንደኛው አመት በመጀመሪያው ወር ከወሩም በሰባተኛው ቀን የእግዚአብሔር ቃል ወደ እኔ እንዲህ ሲል መጣ፦",
    "21": "የሰው ልጅ ሆይ፥ የግብፅን ንጉስ የፈርኦንን ክንድ ሰብሬያለሁ፤ እነሆም፥ በጨርቅ በመጠቅለል ይፈወስ ዘንድ ሰይፉንም ለመያዝ እንዲበረታ አልታሰረም።",
    "22": "ስለዚህ ጌታ እግዚአብሔር እንዲህ ይላል፦ እነሆ፥ እኔ በግብፅ ንጉስ በፈርኦን ላይ ነኝ፥ የፀናችውንና የተሰበረችውንም ክንዱን እሰብራለሁ፥ ሰይፉንም ከእጁ አስረግፈዋለሁ።",
    "23": "ግብፃውያንንም ወደ አህዛብ እበትናለሁ ወደ አገሮችም እዘራቸዋለሁ።",
    "24": "የባቢሎንንም ንጉስ ክንድ አበረታለሁ ሰይፌንም በእጁ እሰጣለሁ፤ የፈርኦንን ክንድ ግን እሰብራለሁ፥ ተወግቶም በሚሞተው እንጉርጉሮ በፊቱ ያንጎራጉራል።",
    "25": "የባቢሎንንም ንጉስ ክንድ አፀናለሁ የፈርኦንም ክንድ ይወድቃል፤ ሰይፌንም በባቢሎን ንጉስ እጅ በሰጠሁ ጊዜ እርሱም በግብፅ ምድር ላይ በዘረጋው ጊዜ፥ እኔ እግዚአብሔር እንደ ሆንሁ ያውቃሉ።",
    "26": "ግብፃውያንንም ወደ አህዛብ እበትናለሁ ወደ አገሮችም እዘራቸዋለሁ፤ እኔም እግዚአብሔር እንደ ሆንሁ ያውቃሉ።"
}