{
    "1": "የእግዚአብሔርም ቃል ወደ እኔ እንዲህ ሲል መጣ፦",
    "2": "የሰው ልጅ ሆይ፥ ፊትህን ወደ እስራኤል ተራሮች አቅና ትንቢትም ተናገርባቸው።",
    "3": "እንዲህም በል፦ የእስራኤል ተራሮች ሆይ፥ የጌታን የእግዚአብሔርን ቃል ስሙ፤ ጌታ እግዚአብሔር ለተራሮችና ለኮረብቶች ለምንጮችና ለሸለቆች እንዲህ ይላል፦ እኔ፥ እነሆ፥ እኔ ሰይፍን አመጣባችኋለሁ የኮረብታው መስገጃዎቻችሁንም አጠፋለሁ።",
    "4": "መሰዊያዎቻችሁም ይፈርሳሉ፥ የፀሃይም ምስሎቻችሁ ይሰበራሉ፤ ተወግተውም የሞቱትን ሰዎቻችሁን በጣኦቶቻችሁ ፊት እጥላለሁ።",
    "5": "የእስራኤልንም ልጆች ሬሳዎች በጣኦቶቻቸው ፊት አኖራለሁ፥ አጥንቶቻችሁንም በመሰዊያዎቻችሁ ዙሪያ እበትናለሁ።",
    "6": "በምትኖሩበትም ስፍራ ሁሉ ከተሞቹ ይፈርሳሉ፥ የኮረብታው መስገጃዎችም ሁሉ ውድማ ይሆናሉ፥ መሰዊያዎቻችሁም ይፈርሳሉ ባድማም ይሆናሉ፥ ጣኦቶቻችሁም ይሰበራሉ ያልቃሉም፥ የፀሃይም ምስሎቻችሁ ይቆረጣሉ፥ ስራችሁም ይሻራል።",
    "7": "ተወግተውም የሞቱት በመካከላችሁ ይወድቃሉ፥ እኔም እግዚአብሔር እንደ ሆንሁ ታውቃላችሁ።",
    "8": "ነገር ግን በአገሮች በተበተናችሁ ጊዜ ከሰይፍ ያመለጡትን ቅሬታ በአህዛብ መካከል አስቀርላችኋለሁ።",
    "9": "ከእናንተም የዳኑት ከእኔ በራቀው በአመንዝራ ልባቸውና ጣኦቶቻቸውን በተከተሉ በአመንዝራ አይኖቻቸው የተሰበርሁትን እኔን ወደ እነርሱ በተማረኩት አህዛብ መካከል ሆነው ያስቡኛል፤ በርኩሰታቸውም ሁሉ ስላደረጉት ክፋት ራሳቸውን ይፀየፋሉ።",
    "10": "እኔም እግዚአብሔር እንደ ሆንሁ ያውቃሉ፤ ይህን ክፉ ነገር አደርግባቸው ዘንድ መናገሬ በከንቱ አይደለም።",
    "11": "ጌታ እግዚአብሔር እንዲህ ይላል፦ በእጅህ አጨብጭብ በእግርህም አሸብሽብ እንዲህም በል፦ በሰይፍና በራብ በቸነፈርም ይወድቃሉና ስለ እስራኤል ቤት ስለ አስፀያፊ ስራዎቻቸው ሁሉ ወዮ!",
    "12": "በሩቅ ያለው በቸነፈር ይሞታል፥ በቅርብም ያለው በሰይፍ ይወድቃል፥ የቀረውና የዳነውም በራብ ይሞታል፤ እንዲሁ መአቴን እፈፅምባቸዋለሁ።",
    "13": "ተወግተውም የሞቱ ሰዎቻቸው በጣኦቶቻቸው መካከልና በመሰዊያዎቻቸው ዙሪያ፥ ለጣኦቶቻቸው ጣፋጭ ሽታ ባቀረቡበት ስፍራ፥ ከፍ ባለው ኮረብታ ሁሉ በተራሮችም ራስ ሁሉ ላይ፥ ከለመለመውም ዛፍ ሁሉ በታች ቅጠሉም ከበዛ ከአድባር ዛፍ ሁሉ በታች በሆኑ ጊዜ እኔ እግዚአብሔር እንደ ሆንሁ ታውቃላችሁ።",
    "14": "እጄንም እዘረጋባቸዋለሁ፥ በሚኖሩበትም ስፍራ ሁሉ ምድሪቱን ከዴብላታ ምድረ በዳ ይልቅ ውድማና በረሃ አደርጋታለሁ፤ እኔም እግዚአብሔር እንደ ሆንሁ ያውቃሉ።"
}