{
    "1": "እንዲህም ሆነ፤ በአስራ አንደኛው አመት ከወሩ በመጀመሪያው ቀን የእግዚአብሔር ቃል ወደ እኔ እንዲህ ሲል መጣ፦",
    "2": "የሰው ልጅ ሆይ፥ ጢሮስ በኢየሩሳሌም ላይ፦ እሰይ፥ የአህዛብ በር የነበረች ተሰብራለች ወደ እኔም ተመልሳለች፤ እርስዋ ፈርሳለችና እኔ እሞላለሁ ብላለችና",
    "3": "ስለዚህ ጌታ እግዚአብሔር እንዲህ ይላል፦ ጢሮስ ሆይ፥ እነሆ፥ በአንቺ ላይ ነኝ፥ ባህርም ሞገድዋን እንደምታወጣ እንዲሁ ብዙ አህዛብን አወጣብሻለሁ።",
    "4": "የጢሮስንም ቅጥሮች ያጠፋሉ ግንቦችዋንም ያፈርሳሉ፤ ትቢያዋንም ከእርስዋ እፍቃለሁ፥ የተራቆተ ድንጋይም አደርጋታለሁ።",
    "5": "በባህር ውስጥ የመረብ ማስጫ ትሆናለች እኔ ተናግሬአለሁና፥ ይላል እግዚአብሔር ለአህዛብም ብዝበዛ ትሆናለች።",
    "6": "በሜዳ ያሉትም ሴቶች ልጆችዋ በሰይፍ ይገደላሉ እኔም እግዚአብሔር እንደ ሆንሁ ያውቃሉ።",
    "7": "ጌታ እግዚአብሔር እንዲህ ይላልና፦ እነሆ፥ ከሰሜን የነገስታት ንጉስ የባቢሎንን ንጉስ ናቡከደነፆርን ከፈረሶችና ከሰረገሎች ከፈረሰኞችም ከጉባኤና ከብዙ ህዝብ ጋር በጢሮስ ላይ አመጣለሁ።",
    "8": "በሜዳ ያሉትን ሴቶች ልጆችሽን በሰይፍ ይገድላቸዋል፥ አምባም ይሰራብሻል አፈርንም ይደለድልብሻል ጋሻም ያነሳብሻል።",
    "9": "ማፍረሻውን በቅጥርሽ ላይ ያደርጋል፥ ግንቦችሽንም በምሳር ያፈርሳል።",
    "10": "ከፈረሶቹም ብዛት የተነሳ ትቢያቸው ይከድንሻል፤ ሰዎችም በተናደች ቅጥር ወደ ከተማ እንደሚገቡ እርሱ በበሮችሽ ሲገባ፥ ከፈረሰኞችና ከመንኮራኩሮች ከሰረገሎችም ድምፅ የተነሳ ቅጥርሽ ትናወጣለች።",
    "11": "በፈረሶቹ ኮቴ ጎዳናዎችሽን ሁሉ ይረመርማል፥ ህዝብሽንም በሰይፍ ይገድላል፥ የብርታትሽም ሃውልት ወደ ምድር ይወድቃል።",
    "12": "ብልጥግናሽንም ይማርካሉ፥ ሸቀጥሽንም ይበዘብዛሉ ቅጥርሽንም ያፈርሳሉ፥ ተድላ የምታደርጊባቸውን ቤቶችሽን ያጠፋሉ ድንጋይሽንና እንጨትሽን መሬትሽንም በባህር ውስጥ ይጥላሉ።",
    "13": "የዘፋኞችሽንም ብዛት ዝም አሰኛለሁ የመሰንቆሽም ድምፅ ከዚያ ወዲያ አይሰማም።",
    "14": "የተራቆተ ድንጋይ አደርግሻለሁ የመረብም ማስጫ ትሆኛለሽ፤ ከእንግዲህ ወዲህ አትሰሪም፤ እኔ እግዚአብሔር ተናግሬአለሁና፥ ይላል እግዚአብሔር፡፡",
    "15": "ጌታ እግዚአብሔር ጢሮስን እንዲህ ይላታል፦ የተወጉት ባንቋረሩ ጊዜ፥ በውስጥሽ እልቂት በሆነ ጊዜ፥ ከውድቀትሽ ድምፅ የተነሳ ደሴቶች ይነዋወጡ የለምን?",
    "16": "የባህርም አለቆች ሁሉ ከዙፋኖቻቸው ይወርዳሉ፤ መጎናፀፊያቸውን ያወጣሉ ወርቀ ዘቦ ልብሳቸውንም ያወልቃሉ፤ መንቀጥቀጥን ለብሰው በመሬት ላይ ይቀመጣሉ፥ ሁልጊዜም ይንቀጠቀጣሉ በአንቺም ይደነቃሉ።",
    "17": "በአንቺም ላይ ሙሾ ያሞሻሉ፥ እንዲህም ይሉሻል፦ በባህር የተቀመጥሽ በባህርም ውስጥ የፀናሽ፥ ከሚቀመጡብሽም ጋር በዙሪያሽ የሚኖሩትን ሁሉ ያስፈራሽ፥ የከበርሽ ከተማ ሆይ፥ እንዴት ጠፋሽ!",
    "18": "አሁን በውድቀትሽ ቀን ደሴቶች ይንቀጠቀጣሉ፥ በባህርም ውስጥ ያሉ ደሴቶች ከመጥፋትሽ የተነሳ ይደነግጣሉ።",
    "19": "ጌታ እግዚአብሔር እንዲህ ይላልና፦ ሰው እንደሌለባቸው ከተሞች ባድማ ከተማ ባደረግሁሽ ጊዜ፥ ቀላዩንም ባወጣሁብሽ ጊዜ ብዙ ውሆችም በከደኑሽ ጊዜ፥",
    "20": "የቀድሞ ህዝብ ወዳሉበት ወደ ጉድጓድ ከሚወርዱት ጋር አወርድሻለሁ፤ የሚኖርብሽም እንዳይገኝ ወደ ጉድጓድ ከሚወርዱ ጋር ቀድሞ በፈረሰችው ስፍራ፥ በታችኛይቱ ምድር አኖርሻለሁ፤ ጌጥሽንም በህያዋን ምድር አላኖርም።",
    "21": "ለድንጋጤ አደርግሻለሁ እንግዲህም አትኖሪም፤ ትፈለጊአለሽ ለዘላለምም አትገኚም፥ ይላል ጌታ እግዚአብሔር፡፡"
}