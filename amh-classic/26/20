{
    "1": "እንዲህም ሆነ፤ በሰባተኛው አመት በአምስተኛው ወር ከወሩም በአስረኛው ቀን እግዚአብሔርን ይጠይቁ ዘንድ ከእስራኤል ሽማግሌዎች አያሌ ሰዎች መጡ፥ በፊቴም ተቀመጡ።",
    "2": "የእግዚአብሔርም ቃል ወደ እኔ እንዲህ ሲል መጣ፦",
    "3": "የሰው ልጅ ሆይ፥ ለእስራኤል ሽማግሌዎች ተናገር፥ እንዲህም በላቸው፦ ጌታ እግዚአብሔር እንዲህ ይላል፦ እኔን ትጠይቁ ዘንድ መጥታችኋልን? እኔ ህያው ነኝና በእናንተ ዘንድ አልጠየቅም፥ ይላል ጌታ እግዚአብሔር፡፡",
    "4": "ትፈርድባቸዋለህን? የሰው ልጅ ሆይ፥ በውኑ ትፈርድባቸዋለህን? የአባቶቻቸውን ርኩሰት አስታውቃቸው።",
    "5": "እንዲህም በላቸው፦ ጌታ እግዚአብሔር እንዲህ ይላል፦ እስራኤልን በመረጥሁበት ለያእቆብም ቤት ዘር በማልሁበት ቀን በግብፅም ምድር በተገለጥሁላቸውና፦ እኔ እግዚአብሔር አምላካችሁ ነኝ ብዬ በማልሁላቸው ጊዜ፥",
    "6": "በዚያ ቀን ከግብፅ ምድር ወዳዘጋጀሁላቸው፥ ወተትና ማር ወደምታፈስሰው፥ የምድርም ሁሉ ጌጥ ወደምትሆን ምድር አወጣቸው ዘንድ ማልሁላቸው፤",
    "7": "እኔም፦ ከእናንተ እያንዳንዱ የአይኑን ርኩሰት ይጣል፥ በግብፅም ጣኦታት አትርከሱ፤ እኔ እግዚአብሔር አምላካችሁ ነኝ አልኋቸው።",
    "8": "እነርሱ ግን አመፁብኝ ይሰሙኝም ዘንድ አልወደዱም፥ ሁሉም እያንዳንዱ የአይኑን ርኩሰት አልጣለም የግብፅንም ጣኦታት አልተወም፤ በዚህም ጊዜ፦ በግብፅ ምድር መካከል ቁጣዬን እፈፅምባቸው ዘንድ መአቴን አፈስስባቸዋለሁ አልሁ።",
    "9": "ነገር ግን በመካከላቸው ባሉ ከግብፅም ምድር አወጣቸው ዘንድ በፊታቸው በተገለጥሁላቸው በአህዛብ ፊት ስሜ እንዳይረክስ ብዬ ስለ ስሜ ሰራሁ።",
    "10": "ከግብፅም ምድር አወጣኋቸው ወደ ምድረ በዳም አመጣኋቸው።",
    "11": "ሰው ቢያደርገው ኖሮ በህይወት የሚኖርበትን ስርአቴንም ሰጠኋቸው፥ ፍርዴንም አስታወቅኋቸው።",
    "12": "የምቀድሳቸውም እኔ እግዚአብሔር እንደ ሆንሁ ያውቁ ዘንድ፥ በእኔና በእነርሱ መካከል ምልክት ይሆኑ ዘንድ ሰንበታቴን ሰጠኋቸው።",
    "13": "ነገር ግን የእስራኤል ቤት በምድረ በዳ አመፁብኝ ሰው ቢያደርገው ኖሮ በህይወት የሚኖርበትንም ፍርዴን ጣሱ፥ በትእዛዜም አልሄዱም፥ ሰንበታቴንም ፈፅመው አረከሱ። በዚህም ጊዜ፦ አጠፋቸው ዘንድ ቁጣዬን በምድረ በዳ አፈስስባቸዋለሁ አልሁ።",
    "14": "ነገር ግን በፊታቸው ባወጣኋቸው በአህዛብ ፊት ስሜ እንዳይረክስ ብዬ ስለ ስሜ ሰራሁ።",
    "15": "ወተትና ማርም ወደምታፈስሰው የምድር ሁሉ ጌጥ ወደምትሆን ወደ ሰጠኋቸው ምድር አላመጣቸውም ብዬ በምድረ በዳ ማልሁባቸው።",
    "16": "ልባቸው ጣኦቶቻቸውን ተከትሎአልና ፍርዴንም ጥሰዋልና፥ በስርአቴም አልሄዱምና፥ ሰንበታቴንም አርክሰዋልና።",
    "17": "ነገር ግን አይኔ ራራችላቸው እኔም አላጠፋኋቸውም፥ በምድረ በዳም ፈፅሜ አልፈጀኋቸውም።",
    "18": "ለልጆቻቸውም በምድረ በዳ እንዲህ አልኋቸው፦ በአባቶቻችሁ ስርአት አትሂዱ ወጋቸውንም አትጠብቁ በጣኦቶቻቸውም አትርከሱ።",
    "19": "እኔ እግዚአብሔር አምላካችሁ ነኝ፤ በትእዛዜ ሂዱ ፍርዴንም ጠብቁ አድርጓትም።",
    "20": "ሰንበታቴንም ቀድሱ፤ እኔም እግዚአብሔር አምላካችሁ እንደ ሆንሁ ታውቁ ዘንድ በእኔና በእናንተ መካከል ምልክት ይሆናሉ።",
    "21": "ልጆች ግን አመፁብኝ፥ ሰው ቢያደርገው ኖሮ በህይወት የሚኖርባትን ፍርዴን ጠብቀው አላደረጓትም በስርአቴም አልሄዱም፥ ሰንበታቴንም አረከሱ፤ በዚህም ጊዜ፦ መአቴን አፈስስባቸዋለሁ ቁጣዬንም በምድረ በዳ እፈፅምባቸዋለሁ አልሁ።",
    "22": "ነገር ግን እጄን መለስሁ፥ በፊታቸውም ባወጣኋቸው በአህዛብ ፊት ስሜ እንዳይረክስ ብዬ ስለ ስሜ ሰራሁ።",
    "23": "ደግሞም ወደ አህዛብ እበትናቸው ዘንድ፥ በአገሮችም እበትናቸው ዘንድ በምድረ በዳ ማልሁባቸው፤ ፍርዴን አላደረጉምና፤",
    "24": "ስርአቴንም ጥሰዋልና፤ ሰንበታቴንም አርክሰዋልና፤ አይናቸውም የአባቶቻቸውን ጣኦታቶች ተከትለዋልና።",
    "25": "ደግሞም መልካም ያልሆነውን ስርአት በህይወት የማይኖሩበትንም ፍርድ ሰጠኋቸው።",
    "26": "እኔም እግዚአብሔር እንደ ሆንሁ እንዲያውቁ አጠፋቸው ዘንድ፥ ማህፀን የሚከፍተውን ሁሉ በእሳት ባሳለፉ ጊዜ፥ በመባቸው አረከስኋቸው።",
    "27": "ስለዚህ፥ የሰው ልጅ ሆይ፥ ለእስራኤል ቤት ተናገር እንዲህም በላቸው፦ ጌታ እግዚአብሔር እንዲህ ይላል፦ በዚህም ደግሞ አባቶቻችሁ ባደረጉት አመፅ አስቆጡኝ።",
    "28": "እሰጣቸውም ዘንድ ወደ ማልሁላቸው ምድር ባገባኋቸው ጊዜ፥ ከፍ ያለውን ኮረብታ ሁሉ ቅጠልማውንም ዛፍ ሁሉ አዩ፥ በዚያም መስዋእታቸውን ሰዉ በዚያም የሚያስቆጣኝን ቁርባናቸውን አቀረቡ በዚያም ደግሞ ጣፋጩን ሽታቸውን አደረጉ በዚያም የመጠጥ ቁርባናቸውን አፈሰሱ።",
    "29": "እኔም፦ እናንተ ወደ እርሱ የምትሄዱበት ከፍታ ምንድር ነው? አልኋቸው። እስከ ዛሬም ድረስ ስሙ ባማ ተብሎ ተጠርቶአል።",
    "30": "ስለዚህ ለእስራኤል ቤት እንዲህ በላቸው፦ ጌታ እግዚአብሔር እንዲህ ይላል፦ እንደ አባቶቻችሁ ልማድ ትረክሳላችሁን? ርኩሰታቸውንም ተከትላችሁ ታመነዝራላችሁን?",
    "31": "ቁርባናችሁን ባቀረባችሁ ጊዜ፥ ልጆቻችሁንም በእሳት ባሳለፋችሁ ጊዜ፥ እስከ ዛሬ ድረስ በጣኦቶቻችሁ ትረክሳላችሁን የእስራኤል ቤት ሆይ፥ ከእናንተስ ዘንድ እጠየቃለሁን? እኔ ህያው ነኛና ከእናንተ ዘንድ አልጠየቅም፥ ይላል ጌታ እግዚአብሔር፡፡",
    "32": "ለእናንተም፦ እንደ አህዛብና እንደ ምድር ወገኖች እንሆናለን፥ እንጨትና ድንጋይም እናመልካለን የሚል ከልባችሁ የወጣ አሳብ አይፈፀምላችሁም።",
    "33": "እኔ ህያው ነኝና በበረታች እጅና በተዘረጋች ክንድ በፈሰሰችም መአት እነግስባችኋለሁ፥ ይላል ጌታ እግዚአብሔር፡፡",
    "34": "ከአህዛብም ዘንድ አወጣችኋለሁ ከተበተናችሁባትም አገር ሁሉ በበረታች እጅና በተዘረጋች ክንድ በፈሰሰችም መአት እሰበስባችኋለሁ።",
    "35": "ወደ አህዛብም ምድረ በዳ አመጣችኋለሁ በዚያም ፊት ለፊት ከእናንተ ጋር እፋረዳለሁ።",
    "36": "በግብፅ ምድረ በዳ ከአባቶቻችሁ ጋር እንደ ተፋረድሁ እንዲሁ ከእናንተ ጋር እፋረዳለሁ፥ ይላል ጌታ እግዚአብሔር፡፡",
    "37": "ከበትርም በታች አሳልፋችኋለሁ ወደ ቃል ኪዳንም እስራት አገባችኋለሁ፤",
    "38": "ከእናንተም ዘንድ አመፀኞችንና የበደሉኝን እለያለሁ፤ ከኖሩባትም ምድር አወጣቸዋለሁ፥ ወደ እስራኤል ምድር ግን አይገቡም፤ እኔም እግዚአብሔር እንደ ሆንሁ ታውቃላችሁ።",
    "39": "ጌታ እግዚአብሔርም እንዲህ ይላል፦ እናንተ የእስራኤል ቤት ሆይ፥ ሂዱ፥ ከዚህም በኋላ ትሰሙኝ ዘንድ ባትወድዱ ሁላችሁ ጣኦቶቻችሁን አምልኩ። ነገር ግን ከእንግዲህ ወዲህ በቁርባናችሁና በጣኦቶቻችሁ ቅዱሱን ስሜን አታረክሱም።",
    "40": "በቅዱሱ ተራራዬ፥ ከፍ ባለው በእስራኤል ተራራ ላይ፥ ይላል ጌታ እግዚአብሔር፥ በዚያ የእስራኤል ቤት ሁሉ ሁላቸው በምድሩ ላይ ያመልኩኛል በዚያም እቀበላቸዋለሁ፥ በዚያም ቁርባናችሁን በኩራታችሁንም የቀደሳችሁትንም ነገር ሁሉ እፈልጋለሁ።",
    "41": "ከአህዛብም ዘንድ ባወጣኋችሁ ጊዜ ከተበተናችሁባትም አገር ሁሉ በሰበሰብኋችሁ ጊዜ እንደ ጣፋጭ ሽታ እቀበላችኋለሁ፥ በአህዛብም ፊት እቀደስባችኋለሁ።",
    "42": "ለአባቶቻችሁም እሰጣት ዘንድ ወደ ማልሁላቸው ምድር ወደ እስራኤል አገር ባገባኋችሁ ጊዜ፥ እኔ እግዚአብሔር እንደ ሆንሁ ታውቃላችሁ።",
    "43": "በዚያም የረከሳችሁባትን መንገዳችሁንና ስራችሁን ሁሉ ታስባላችሁ ስለ ሰራችሁትም ክፋታችሁ ሁሉ ራሳችሁን ትፀየፋላችሁ።",
    "44": "የእስራኤል ቤት ሆይ፥ እንደ ክፉ መንገዳችሁና እንደ ርኩስ ስራችሁ ሳይሆን ስለ ስሜ ስል በሰራሁላችሁ ጊዜ፥ እኔ እግዚአብሔር እንደ ሆንሁ ታውቃላችሁ፥ ይላል ጌታ እግዚአብሔር፡፡",
    "45": "የእግዚአብሔርም ቃል ወደ እኔ እንዲህ ሲል መጣ፦",
    "46": "የሰው ልጅ ሆይ፥ ፊትህን ወደ ደቡብ አቅና ወደ ደቡብም ተናገር በደቡብም ባለው ዱር ላይ ትንቢት ተናገር፤",
    "47": "ለደቡብም ዱር፦ የእግዚአብሔርን ቃል ስማ ጌታ እግዚአብሔር እንዲህ ይላል፦ እነሆ፥ በአንተ ውስጥ እሳት አነድዳለሁ፤ በውስጥህም ያለውን የለመለመውንና የደረቀውን ዛፍ ሁሉ ይበላል፤ የሚቃጠል ነበልባል አይጠፋም፤ ከደቡብም ጀምሮ እስከ ሰሜን ድረስ ፊት ሁሉ ይቃጠልበታል።",
    "48": "እኔም እግዚአብሔር እንዳነደድሁት ስጋ ለባሽ ሁሉ ያያል፥ እርሱም አይጠፋም በለው።",
    "49": "እኔም፦ ጌታ እግዚአብሔር ሆይ፥ ወዮ! እነርሱ ስለ እኔ፦ ይህ ምሳሌን የሚመስል አይደለምን? ብለዋል አልሁ።"
}