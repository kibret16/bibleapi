{
    "1": "አንተም፥ የሰው ልጅ ሆይ፥ ለእስራኤል ተራሮች ትንቢት ተናግረህ፦ የእስራኤል ተራሮች ሆይ፥ የእግዚአብሔርን ቃል ስሙ በል።",
    "2": "ጌታ እግዚአብሔር እንዲህ ይላል፦ ጠላት በእናንተ ላይ፦ እሰይ፥ የጥንት ከፍታዎች ለእኛ ርስት ሆነዋል ብሎአልና",
    "3": "ስለዚህ ትንቢት ተናገር እንዲህም በል፦ ጌታ እግዚአብሔር እንዲህ ይላል፦ ለቀሩት አህዛብ ርስት ትሆኑ ዘንድ በዙሪያችሁ ያሉ ባድማ አድርገዋችኋልና፥ ውጠዋችሁማልና፥ እናንተም የተናጋሪዎች ከንፈር መተረቻና የአህዛብ ማላገጫ ሆናችኋልና",
    "4": "ስለዚህ፥ እናንተ የእስራኤል ተራሮች ሆይ፥ የጌታን የእግዚአብሔርን ቃል ስሙ። ጌታ እግዚአብሔር ለተራሮችና ለኮረብቶች፥ ለፈሳሾችና ለሸለቆች ለምድረ በዳዎች ባዶ ለሆኑትም በዙሪያ ላሉት ለቀሩት አህዛብ ምርኮና መሳቂያ ለሆኑት ከተሞች እንዲህ ይላል፤",
    "5": "ስለዚህ ጌታ እግዚአብሔር እንዲህ ይላል፦ ያሳድዱአትና ይበዘብዙአት ዘንድ በልባቸው ሁሉ ደስታና በነፍሳቸው ንቀት ምድሬን ርስት አድርገው ለራሳቸው በሰጡ በቀሩት አህዛብና በኤዶምያስ ሁሉ ላይ በቅንአቴ እሳት ተናግሬአለሁ፤",
    "6": "ስለዚህ ስለ እስራኤል ምድር ትንቢት ተናገር፥ ለተራሮችና ለኮረብቶችም ለፈሳሾችና ለሸለቆችም እንዲህ በል፦ ጌታ እግዚአብሔር እንዲህ ይላል፦ እነሆ፥ የአህዛብን ስድብ ስለ ተሸከማችሁ በቅንአቴና በመአቴ ተናግሬአለሁ፤",
    "7": "ስለዚህ ጌታ እግዚአብሔር እንዲህ ይላል፦ በዙሪያችሁ ያሉ አህዛብ ስድባቸውን በእርግጥ ይሸከማሉ ብዬ ምያለሁ።",
    "8": "የእስራኤል ተራሮች ሆይ፥ እናንተ ግን ቅርንጫፎቻችሁን ታቆጠቁጣላችሁ፥ ይመጡም ዘንድ ቀርበዋልና ለህዝቤ ለእስራኤል ፍሬአቸሁን ትሰጣላችሁ።",
    "9": "እነሆ፥ እኔ ለእናንተ ነኝና ወደ እናንተም እመለከታለሁ፥ እናንተም ትታረሳላችሁ ይዘራባችሁማል፤",
    "10": "እኔም የእስራኤልን ቤት ሰዎች ሁሉ ሁሉንም አበዛባችኋለሁ፥ በከተሞችም ሰዎች ይኖሩባቸዋል ባድማዎቹም ስፍራዎች ይሰራሉ፤",
    "11": "ሰውንና እንስሳውንም አበዛባችኋለሁ፥ እነርሱም ይበዛሉ ያፈሩማል፤ እንደ ጥንታችሁም ሰዎችን አኖርባችኋለሁ፥ ቀድሞም ካደረግሁላችሁ ይልቅ መልካም አደርግላችኋለሁ፤ እኔም እግዚአብሔር እንደ ሆንሁ ታውቃላችሁ።",
    "12": "ሰዎችንም፥ ህዝቤን እስራኤልን፥ በእናንተ ላይ አስሄዳቸዋለሁ፤ እነርሱም ይወርሱሻል ርስትም ትሆኛቸዋለሽ፥ ከእንግዲህም ወዲያ ልጅ አልባ አታደርጊአቸውም።",
    "13": "ጌታ እግዚአብሔር እንዲህ ይላል፦ እነርሱ፦ ሰው በሊታ ምድር ነሽ ህዝብሽንም ልጅ አልባ የምታደርጊ ነሽ ብለዋችኋልና",
    "14": "ስለዚህ ዳግመኛ ሰው በሊታ አትሆኝም፥ ዳግመኛም ህዝብሽን ልጅ አልባ አታደርጊም፥ ይላል ጌታ እግዚአብሔር፤",
    "15": "ዳግመኛም የአህዛብን ውርደት አላሰማብሽም፥ ዳግመኛም የአህዛብን ስድብ አትሸከሚም፥ ዳግመኛም ህዝብሽን አታሰናክዪም፥ ይላል ጌታ እግዚአብሔር፡፡",
    "16": "የእግዚአብሔርም ቃል ወደ እኔ እንዲህ ሲል መጣ፦",
    "17": "የሰው ልጅ ሆይ፥ የእስራኤል ቤት በምድራቸው በተቀመጡ ጊዜ በመንገዳቸውና በስራቸው አረከሱአት፥ መንገዳቸውም በፊቴ እንደ መርገም አደፍ ነበረ።",
    "18": "በምድር ላይ ስላፈሰሱት ደም በጣኦቶቻቸውም ስላረከሱአት መአቴን አፈሰስሁባቸው፤",
    "19": "ወደ አህዛብም በተንኋቸው ወደ አገሮችም ተዘሩ፤ እንደ መንገዳቸውና እንደ ስራቸው መጠን ፈረድሁባቸው።",
    "20": "ወደ መጡባቸውም ወደ አህዛብ በመጡ ጊዜ፥ ሰዎች እነርሱን፦ ከምድሩ የወጡ የእግዚአብሔር ህዝብ እነዚህ ናቸው ሲሉአቸው ቅዱስ ስሜን አረከሱ።",
    "21": "እኔ ግን የእስራኤል ቤት በመጡባቸው በአህዛብ መካከል ስላረከሱት ስለ ቅዱስ ስሜ ስል ራራሁላቸው።",
    "22": "ስለዚህ ለእስራኤል ቤት እንዲህ በል፦ ጌታ እግዚአብሔር እንዲህ ይላል፦ የእስራኤል ቤት ሆይ፥ በመጣችሁባቸው በአህዛብ መካከል ስላረከሳችሁት ስለ ቅዱስ ስሜ ነው እንጂ ስለ እናንተ የምሰራ አይደለሁም።",
    "23": "በአህዛብም ዘንድ የረከሰውን፥ በመካከላቸው ያረከሳችሁትን ስሜን እቀድሰዋለሁ፤ በአይናቸውም ዘንድ በተቀደስሁባችሁ ጊዜ እኔ እግዚአብሔር እንደ ሆንሁ አህዛብ ያውቃሉ፥ ይላል ጌታ እግዚአብሔር፡፡",
    "24": "ከአህዛብም መካከል አወጣችኋለሁ ከየአገሩም ሁሉ እሰበስባችኋለሁ ወደ ገዛ ምድራችሁም አመጣችኋለሁ።",
    "25": "ጥሩ ውሃንም እረጭባችኋለሁ እናንተም ትጠራላችሁ፥ ከርኩሰታችሁም ሁሉ ከጣኦቶቻችሁም ሁሉ አጠራችኋለሁ።",
    "26": "አዲስም ልብ እሰጣችኋለሁ አዲስም መንፈስ በውስጣችሁ አኖራለሁ፤ የድንጋዩንም ልብ ከስጋችሁ አወጣለሁ የስጋንም ልብ እሰጣችኋለሁ።",
    "27": "መንፈሴንም በውስጣችሁ አኖራለሁ በትእዛዜም አስሄዳችኋለሁ፥ ፍርዴንም ትጠብቃላችሁ ታደርጉትማላችሁ።",
    "28": "ለአባቶቻችሁም በሰጠኋት ምድር ትኖራላችሁ፤ ህዝብም ትሆኑኛላችሁ እኔም አምላክ እሆናችኋለሁ።",
    "29": "ከርኩሰታችሁም ሁሉ አድናችኋለሁ፤ እህልንም እጠራዋለሁ አበዛውማለሁ ራብንም አላመጣባችሁም።",
    "30": "ደግሞም የራብን ስድብ ከአህዛብ ዘንድ እንዳትሸከሙ የዛፍን ፍሬና የእርሻውን ቡቃያ አበዛለሁ።",
    "31": "ክፉውን መንገዳችሁንና መልካም ያይደለውን ስራችሁንም ታስባላችሁ፥ ስለ በደላችሁና ስለ ርኩሰታችሁም ራሳችሁን ትፀየፋላችሁ።",
    "32": "ይህን የሰራሁ ስለ እናንተ እንዳይደለ በእናንተ ዘንድ የታወቀ ይሁን፥ ይላል ጌታ እግዚአብሔር፤ የእስራኤል ቤት ሆይ፥ ስለ መንገዳችሁ እፈሩና ተዋረዱ።",
    "33": "ጌታ እግዚአብሔር እንዲህ ይላል፦ ከሃጢአታችሁ ሁሉ ባነፃኋችሁበት ቀን በከተሞች ሰዎችን አኖራለሁ ባድማዎቹም ስፍራዎች ይሰራሉ።",
    "34": "ባድማ የነበረች በመንገደኛም ሁሉ አይን ዘንድ ባድማ የነበረች ምድር ትታረሳለች።",
    "35": "ሰዎችም። ባድማ የነበረች ይህች ምድር እንደ ኤድን ገነት ሆናለች የፈረሱት ባድማ የሆኑት የጠፉትም ከተሞች ተመሽገዋል ሰውም የሚኖርባቸው ሆነዋል ይላሉ።",
    "36": "በዙሪያችሁም የቀሩት አህዛብ እኔ እግዚአብሔር የፈረሱትን ስፍራዎች እንደ ሰራሁ ውድማ የሆነውንም እንደ ተከልሁ ያውቃሉ እኔ እግዚአብሔር ተናግሬአለሁ፥ እኔም አደርገዋለሁ።",
    "37": "ጌታ እግዚአብሔር እንዲህ ይላል፦ ስለዚህ ደግሞ አደርግላቸው ዘንድ የእስራኤል ቤት ይሹኛል ሰውንም እንደ መንጋ አበዛላቸዋለሁ።",
    "38": "እንደ ተቀደሱ በጎች፥ በበአላቶችዋ ቀን እንደሚሆኑ እንደ ኢየሩሳሌም በጎች፥ እንዲሁ የፈለሱት ከተሞች በሰዎች መንጋ ይሞላሉ፤ እኔም እግዚአብሔር እንደ ሆንሁ ያውቃሉ።"
}