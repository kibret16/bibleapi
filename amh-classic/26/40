{
    "1": "በተማረክን በሃያ አምስተኛው አመት በአመቱ መጀመሪያ ከወሩ በአስረኛው ቀን፥ ከተማይቱ ከተመታች በኋላ በአስራ አራተኛው አመት፥ በዚያው ቀን የእግዚአብሔር እጅ በእኔ ላይ ነበረ እርሱም ወደዚያ ወሰደኝ።",
    "2": "በእግዚአብሔር ራእይ ወደ እስራኤል ምድር አመጣኝ እጅግም በረዘመ ተራራ ላይ አኖረኝ፥ በዚያም ላይ በደቡብ ወገን እንደ ከተማ ሆኖ የተሰራ ነገር ነበረ።",
    "3": "ወደዚያም አመጣኝ፥ እነሆም፥ መልኩ እንደ ናስ መልክ የመሰለ አንድ ሰው በዚያ ነበረ፥ በእጁም የተልባ እግር ገመድና የመለኪያ ዘንግ ነበረ፤ እርሱም በበሩ አጠገብ ቆሞ ነበር።",
    "4": "ሰውዬውም፦ የሰው ልጅ ሆይ፥ ይህን አሳይህ ዘንድ አንተ ወደዚህ ተመርተሃልና በአይንህ እይ በጆሮህም ስማ በማሳይህም ሁሉ ላይ ልብህን አድርግ፤ የምታየውንም ሁሉ ለእስራኤል ቤት ንገር አለኝ።",
    "5": "እነሆም፥ በቤቱ ውጭ በዙሪያው ቅጥር ነበረ፥ በሰውዬውም እጅ የክንዱ ልክ አንድ ክንድ ከጋት የሆነ ስድስት ክንድ ያለበት የመለኪያ ዘንግ ነበረ፤ የቅጥሩንም ስፋት አንድ ዘንግ ቁመቱንም አንድ ዘንግ አድርጎ ለካ።",
    "6": "ወደ ምስራቅ ወደሚመለከተውም በር መጣ በደረጃዎቹም ላይ ወጣ፥ በበሩ በኩል ያለውንም የመድረኩን ወለል ወርዱን አንድ ዘንግ አድርጎ ለካ።",
    "7": "የዘበኛውም ጓዳ ሁሉ ርዝመቱ አንድ ዘንግ፥ ወርዱም አንድ ዘንግ ነበረ፤ በዘበኛውም ጓዳዎች መካከል አምስት ክንድ ነበረ፤ በበሩም ደጀ ሰላም በስተ ውስጥ በኩል የሚገኝ የበሩ የመድረክ ወለል አንድ ዘንግ ነበረ።",
    "8": "በስተ ውስጥም ያለውን የበሩን ደጀ ሰላም አንድ ዘንግ አድርጎ ለካ።",
    "9": "የበሩንም ደጀ ሰላም ስምንት ክንድ፥ የግንቡንም አእማድ ወርድ ሁለት ክንድ አድርጎ ለካ፤ የበሩም ደጀ ሰላም በስተ ውስጥ ነበረ።",
    "10": "የምስራቁም በር የዘበኛ ጓዳዎች በዚህ በኩል ሶስት በዚያም በኩል ሶስት ነበሩ፥ ለሶስቱም አንድ ልክ ነበረ፤ የግንቡም አእማድ ወርድ በዚህ በኩልና በዚያ በኩል አንድ ልክ ነበረ።",
    "11": "የበሩንም መግቢያ ወርድ አስር ክንድ የበሩንም ርዝመት አስራ ሶስት ክንድ አድርጎ ለካ።",
    "12": "በዘበኛ ጓዳዎችም ፊት በዚህ በኩል አንድ ክንድ በዚያም በኩል አንድ ክንድ የሆነ ዳርቻ ነበረ፤ የዘበኛ ጓዳዎቹም በዚህ በኩል ስድስት ክንድ በዚያም በኩል ስድስት ክንድ ነበሩ።",
    "13": "ከአንዱም የዘበኛ ጓዳ ደርብ ጀምሮ እስከ ሌላው ደርብ ድረስ የበሩን ወርድ ሃያ አምስት ክንድ አድርጎ ለካ፤ መዝጊያውና መዝጊያውም ትይዩ ነበረ።",
    "14": "ደጀ ሰላሙንም ሃያ ክንድ አድርጎ ለካ፤ በበሩም ደጀ ሰላም ዙሪያ አደባባይ ነበረ።",
    "15": "ከበሩም መግቢያ ፊት ጀምሮ እስከ ውስጠኛው የበሩ ደጀ ሰላም መጨረሻ ድረስ አምሳ ክንድ ነበረ።",
    "16": "በዘበኛ ጓዳዎቹም በበሩ ውስጥ በዙሪያው በነበሩትም በግንቡ አእማድ የአይነ ርግብ መስኮቶች ነበሩባቸው፤ ደግሞም በደጀ ሰላሙ ውስጥ በዙሪያው መስኮቶች ነበሩ፤ በግንቡም አእማድ ሁሉ ላይ የዘንባባ ዛፍ ተቀርፆባቸው ነበር።",
    "17": "ወደ ውጭውም አደባባይ አመጣኝ፥ እነሆም፥ በአደባባዩ ዙሪያ የተሰሩ እቃ ቤቶችና ወለል ነበሩ፤ በወለሉም ላይ ሰላሳ እቃ ቤቶች ነበሩ።",
    "18": "ወለሉም በበሮች አጠገብ ነበረ ይህም ታችኛው ወለል እንደ በሮቹ ርዝመት መጠን ነበረ።",
    "19": "ከታችኛውም በር ፊት ጀምሮ እስከ ውስጠኛው አደባባይ ፊት ድረስ ወርዱን አንድ መቶ ክንድ አድርጎ ለካ።",
    "20": "ወደ ሰሜንም መራኝ፥ እነሆም፥ በውጭው አደባባይ ያለ ወደ ሰሜን የሚመለከት በር ነበረ፤ ርዝመቱንና ወርዱንም ለካ፥",
    "21": "የዘበኛ ጓዳዎቹም በዚህ በኩል ሶስት በዚያም በኩል ሶስት ነበሩ፤ የግንቡ አእማድና መዛነቢያዎቹም እንደ ፊተኛው በር ልክ ነበሩ፤ ርዝመቱ አምሳ ክንድ ወርዱም ሃያ አምስት ክንድ ነበረ።",
    "22": "መስኮቶቹም መዛነቢያዎቹም የዘንባባ ዛፎቹም ወደ ምስራቅ እንደሚመለከተው በር ልክ ነበሩ። ወደ እርሱም የሚያደርሱ ሰባት ደረጃዎች ነበሩ መዛነቢያዎቹም በፊቱ ነበሩ።",
    "23": "በውስጠኛውም አደባባይ በሰሜኑና በምስራቁ በኩል በሌላው በር አንፃር በር ነበረ፤ ከበርም ወደ በር አንድ መቶ ክንድ አድርጎ ለካ።",
    "24": "ወደ ደቡብም መራኝ፥ እነሆም፥ ወደ ደቡብ የሚመለከት በር ነበረ፤ የግንቡን አእማድና መዛነቢያዎቹንም እንደዚያው መጠን አድርጎ ለካ።",
    "25": "በእርሱና በመዛነቢያዎቹም ዙሪያ እንደ እነዚያ መስኮቶች የሚመስሉ መስኮቶች ነበሩ፤ ርዝመቱ አምሳ ክንድ ወርዱም ሃያ አምስት ክንድ ነበረ።",
    "26": "ወደ እርሱም የሚያደርሱ ሰባት ደረጃዎች ነበሩ፥ መዛነቢያዎቹም በፊቱ ነበሩ፤ በግንቡም አእማድ ላይ አንዱ በዚህ አንዱም በዚያ ወገን ሆኖ የዘንባባ ዛፍ ተቀርፆባቸው ነበር።",
    "27": "በውስጠኛውም አደባባይ በደቡብ በኩል በር ነበረ፤ ከበር እስከ በር ድረስ በደቡብ በኩል መቶ ክንድ አድርጎ ለካ።",
    "28": "በደቡብም በር በኩል ወደ ውስጠኛው አደባባይ አገባኝ፤ እንደዚያውም መጠን አድርጎ የደቡብን በር ለካ፤",
    "29": "እንደዚያውም መጠን አድርጎ የዘበኛ ጓዳዎቹንና የግንቡን አእማድ መዛነቢያዎቹንም ለካ፤ በእርሱና በመዛነቢያዎቹም ዙሪያ መስኮቶች ነበሩ፤ ርዝመቱ አምሳ ክንድ ወርዱም ሃያ አምስት ክንድ ነበረ።",
    "30": "በዙሪያውም ደጀ ሰላሞች ነበሩ፤ ርዝመታቸውም ሃያ አምስት ክንድ ወርዳቸውም አምስት ክንድ ነበረ።",
    "31": "መዛነቢያዎቹም ወደ ውጭው አደባባይ ይመለከቱ ነበር፤ በግንቡም አእማድ ላይ የዘንባባ ዛፍ ተቀርፆ ነበር፤ ወደ እርሱም የሚያደርሱ ስምንት ደረጃዎች ነበሩ።",
    "32": "በውስጠኛውም አደባባይ በምስራቅ በኩል አገባኝ፥ እንደዚያውም መጠን በሩን ለካ፤",
    "33": "እንደዚያውም መጠን የዘበኛ ጓዳዎቹንና የግንቡን አእማድ መዛነቢያዎቹንም ለካ፤ በእርሱና በመዛነቢያዎቹም ዙሪያ መስኮቶች ነበሩ፥ ርዝመቱም አምሳ ክንድ ወርዱም ሃያ አምስት ክንድ ነበረ።",
    "34": "መዛነቢያዎቹም በስተ ውጭ ወዳለው አደባባይ ይመለከቱ ነበር፤ በግንቡም አእማድ ላይ በዚህና በዚያ ወገን የዘንባባ ዛፍ ተቀርፆ ነበር፤ ወደ እርሱም የሚያደርሱ ስምንት ደረጃዎች ነበሩት።",
    "35": "በሰሜንም ወዳለው በር አመጣኝ፥ እንደዚያውም መጠን ለካው፤",
    "36": "የዘበኛ ጓዳዎቹንና የግንቡን አእማድ መዛነቢያዎቹንም ለካ፤ በዙሪያውም መስኮቶች ነበሩበት፥ ርዝመቱም አምሳ ክንድ ወርዱም ሃያ አምስት ክንድ ነበረ።",
    "37": "የግንቡም አእማድ ወደ ውጭው አደባባይ ይመለከቱ ነበር፤ በግንቡም አእማድ ላይ በዚህና በዚያ ወገን የዘንባባ ዛፍ ተቀርፆ ነበር፤ ወደ እርሱም የሚያደርሱ ስምንት ደረጃዎች ነበሩት።",
    "38": "በበሮቹም በግንብ አእማድ አጠገብ እቃ ቤቱና መዝጊያው ነበሩ፤ በዚያም የሚቃጠለውን መስዋእት ያጥቡ ነበር።",
    "39": "የሚቃጠለውንም መስዋእት የሃጢአቱንና የበደሉንም መስዋእት ያርዱባቸው ዘንድ፥ በበሩ ደጀ ሰላም በዚህ ወገን ሁለት ገበታዎች፥ በዚያም ወገን ሁለት ገበታዎች ነበሩ።",
    "40": "በሰሜን በኩል ባለው በር በስተ ውጭው፥ በመወጣጫው ደረጃዎች አጠገብ፥ በአንድ ወገን ሁለት ገበታዎች ነበሩ፥ በሌላውም ወገን በበሩ ደጀ ሰላም በኩል ሁለት ገበታዎች ነበሩ።",
    "41": "በበሩ አጠገብ በዚህ ወገን አራት ገበታዎች በዚያም ወገን አራት ገበታዎች ነበሩ፤ መስዋእት የሚያርዱባቸው ገበታዎች ስምንት ነበሩ።",
    "42": "ስለሚቃጠለውም መስዋእት ርዝመታቸው ክንድ ተኩል ወርዳቸውም ክንድ ተኩል ቁመታቸውም አንድ ክንድ የሆኑ፥ የሚቃጠለውን መስዋእትና ሌላ መስዋእቱን የሚያርዱበትን እቃ ያኖሩባቸው ዘንድ፥ ከተጠረበ ድንጋይ የተሰሩ አራት ገበታዎች ነበሩ።",
    "43": "በዙሪያውም አንድ ጋት የሆነ ክፈፍ ወደ ውስጥ ተቀልብሶ ነበር፤ በገበታዎቹም ላይ የቁርባኑ ስጋ ነበረባቸው።",
    "44": "ወደ ውስጠኛውም አደባባይ አገባኝ፥ እነሆም፥ ሁለት ቤቶች ነበሩ፤ አንዱ ወደ ሰሜን በሚመለከት በር አጠገብ ነበረ፥ መግቢያውም ወደ ደቡብ ይመለከት ነበር፤ ሌላውም ወደ ደቡብ በሚመለከተው በር አጠገብ ነበረ፥ መግቢያውም ወደ ሰሜን ይመለከት ነበር።",
    "45": "ሰውዬውም፦ ይህ ወደ ደቡብ የሚመለከት ቤት ለማገልገል ለሚተጉ ካህናት ነው።",
    "46": "ወደ ሰሜንም የሚመለከተው ቤት መሰዊያውን ለማገልገል ለሚተጉ ካህናት ነው፤ እነዚህ ከሌዊ ልጆች መካከል ያገለግሉት ዘንድ ወደ እግዚአብሔር የሚቀርቡ የሳዶቅ ልጆች ናቸው አለኝ።",
    "47": "አደባባዩንም በአራት ማእዘኑ ርዝመቱን መቶ ክንድ ወርዱንም መቶ ክንድ አድርጎ ለካ፤ መሰዊያውም በቤቱ ፊት ነበረ።",
    "48": "ወደ ቤቱም ደጀ ሰላም አመጣኝ፥ የደጀ ሰላሙንም የግንብ አእማድ ወርድ በዚህ ወገን አምስት ክንድ በዚያም ወገን አምስት ክንድ አድርጎ ለካ፤ የበሩም ወርድ አስራ አራት ክንድ ነበረ፥ በበሩም በዚህ ወገንና በዚያ ወገን የነበሩት ግንቦች ሶስት ሶስት ክንድ ነበሩ።",
    "49": "የደጀ ሰላሙም ርዝመት ሃያ ክንድ ወርዱም አስራ ሁለት ክንድ ነበረ፥ ወደ እርሱም የሚያደርሱ አስር ደረጃዎች ነበሩ፤ አንድ በዚህ ወገን አንድም በዚያ ወገን ሆነው በመቃኖቹ አጠገብ የግንብ አእማድ ነበሩ።"
}