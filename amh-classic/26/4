{
    "1": "አንተም፥ የሰው ልጅ ሆይ፥ ጡብን ወስደህ በፊትህ አኑራት የኢየሩሳሌምንም ከተማ ስእል ሳልባት ክበባት፥",
    "2": "ምሽግም ስራባት፥ አፈርም ደልድልባት፥ ሰፈርም አቁምባት፥ በዙሪያዋም የሚያፈርስ ግንድ አድርግባት።",
    "3": "የብረት ምጣድም ወስደህ በአንተና በከተማይቱ መካከል ለብረት ቅጥር አድርገው፥ ፊትህንም ወደ እርስዋ አቅና፥ የተከበበችም ትሆናለች አንተም ትከብባታለህ። ይህም ለእስራኤል ቤት ምልክት ይሆናል።",
    "4": "አንተም በግራ ጎድንህ ተኛ የእስራኤልንም ቤት ሃጢአት አኑርባት፤ በምትተኛበትም ቀን ቁጥር ሃጢአታቸውን ትሸከማለህ።",
    "5": "እኔም የሃጢአታቸውን አመታት ለአንተ የቀን ቁጥር እንዲሆንልህ ሶስት መቶ ዘጠና ቀን ሰጥቼሃለሁ፤ የእስራኤልንም ቤት ሃጢአት ትሸከማለህ።",
    "6": "እነዚህንም በፈፀምህ ጊዜ በቀኝ ጎድንህ ትተኛለህ፥ የይሁዳንም ቤት ሃጢአት ትሸከማለህ፤ አንድን አመት አንድ ቀን አድርጌ አርባ ቀን ሰጥቼሃለሁ።",
    "7": "ክንድህን እራቁቱን አድርገህ ፊትህን ወደ ኢየሩሳሌም ክቡ ታቀናለህ፥ ትንቢትም ትናገርባታለህ።",
    "8": "እነሆም፥ ገመድ አደርግብሃለሁ፥ የምትከበብበትንም ወራት እስክትፈፅም ድረስ ከጎድን ጎድንህ አትገላበጥም።",
    "9": "አንተም ስንዴንና ገብስን ባቄላንና ምስርን ጤፍንና አጃን ወደ አንተ ውሰድ፥ በአንድ እቃም ውስጥ አድርገህ እንጀራ ጋግር፤ በጎድንህ እንደ ተኛህበት ቀን ቁጥር ሶስት መቶ ዘጠና ቀን ትበላዋለህ።",
    "10": "የምትበላውም በሚዛን በየቀኑ ሃያ ሃያ ሰቅል ይሁን፥ በየጊዜው ትበላዋለህ።",
    "11": "ውሃውንም በልክ የኢን መስፈሪያ ከስድስት እጅ አንድን እጅ ትጠጣለህ፥ በየጊዜው ትጠጣዋለህ።",
    "12": "እንደ ገብስ እንጎቻም አድርገህ ትበላዋለህ፥ ከሰውም በሚወጣ ፋንድያ በፊታቸው ትጋግረዋለሁ።",
    "13": "እግዚአብሔርም፦ እንዲሁ የእስራኤል ልጆች እነርሱን በምበትንባቸው በአህዛብ መካከል ርኩስ እንጀራቸውን ይበላሉ አለ።",
    "14": "እኔም፦ ጌታ እግዚአብሔር ሆይ፥ ወዮ! እነሆ፥ ሰውነቴ አልረከሰችም፤ ከታናሽነቴ ጀምሮ እስከ ዛሬ ድረስ ጥንብና አውሬ የሰበረውን ከቶ አልበላሁም፥ ርኩስም ስጋ በአፌ ውስጥ አልገባም አልሁ።",
    "15": "እርሱም፦ እነሆ፥ በሰው ፋንድያ ፋንታ ኩበት ሰጥቼሃለሁ በእርሱም እንጀራህን ትጋግራለህ አለኝ።",
    "16": "ደግሞም እንዲህ አለኝ፦ የሰው ልጅ ሆይ፥ የኢየሩሳሌምን እንጀራ በትር እሰብራለሁ፥ እየፈሩም እንጀራን በሚዛን ይበላሉ፥ እየደነገጡም ውሃን በልክ ይጠጣሉ፤",
    "17": "ይህም እንጀራንና ውሃን እንዲያጡ፥ እርስ በርሳቸውም እንዲደነቁ፥ በሃጢአታቸውም እንዲሰለስሉ ነው።"
}