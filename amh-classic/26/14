{
    "1": "ከእስራኤልም ሽማግሌዎች አያሌ ሰዎች ወደ እኔ መጥተው በፊቴ ተቀመጡ።",
    "2": "የእግዚአብሔርም ቃል ወደ እኔ እንዲህ ሲል መጣ፦",
    "3": "የሰው ልጅ ሆይ፥ እነዚህ ሰዎች ጣኦቶቻቸውን በልባቸው አኑረዋል የበደላቸውንም መቅሰፍት በፊታቸው አቁመዋል፤ እኔስ ከእነርሱ ልጠየቅን?",
    "4-5": "ስለዚህ፦ ጌታ እግዚአብሔር እንዲህ ይላል፦ ሁሉም በጣኦቶቻቸው ከእኔ ተለይተዋልና የእስራኤልን ቤት በልባቸው እይዝ ዘንድ ከእስራኤል ቤት ጣኦቶቹን በልቡ የሚያኖር፥ የበደሉንም መቅሰፍት በፊቱ የሚያቆም ሰው ሁሉ ወደ ነቢዩ በመጣ ጊዜ፥ እኔ እግዚአብሔር እንደ ጣኦታቱ ብዛት እመልስለታለሁ ብለህ ንገራቸው።",
    "6": "ስለዚህ ለእስራኤል ቤት እንዲህ በል፦ ጌታ እግዚአብሔር እንዲህ ይላል፦ ንስሃ ግቡ ከጣኦቶቻችሁም ተመለሱ፥ ፊታችሁንም ከርኩሰታችሁ ሁሉ መልሱ።",
    "7": "ከእስራኤልም ቤት፥ በእስራኤልም ዘንድ ከሚቀመጡ መፃተኞች የሚሆን፥ ከእኔ ተለይቶ ጣኦቶቹን በልቡ የሚያኖር፥ የበደሉንም መቅሰፍት በፊቱ የሚያቆም ሰው ሁሉ፥ ስለ እኔ ይጠይቅ ዘንድ ወደ ነቢዩ በመጣ ጊዜ፥ እኔ እግዚአብሔር በራሴ እመልስለታለሁ፤",
    "8": "ፊቴንም በዚያ ሰው ላይ አደርጋለሁ ምልክትና ምሳሌም አደርገዋለሁ ከህዝቤም መካከል አጠፋዋለሁ እኔም እግዚአብሔር እንደ ሆንሁ ታውቃላችሁ።",
    "9": "ነቢዩም ቢታለል ቃልንም ቢናገር፥ ያንን ነቢይ ያታለልሁ እኔ እግዚአብሔር ነኝ፥ እጄንም በእርሱ ላይ እዘረጋለሁ ከህዝቤም ከእስራኤል መካከል አጠፋዋለሁ።",
    "10": "ሃጢአታቸውን ይሸከማሉ እንደሚጠይቀውም ሰው ሃጢአት እንዲሁ የነቢዩ ሃጢአት ይሆናል።",
    "11": "ይኸውም የእስራኤል ቤት ደግሞ ከእኔ ርቀው እንዳይስቱ በሃጢአታቸውም ሁሉ እንዳይረክሱ ነው፤ እነርሱም ህዝብ ይሆኑኛል እኔም አምላክ እሆናቸዋለሁ፥ ይላል ጌታ እግዚአብሔር፡፡",
    "12": "የእግዚአብሔርም ቃል ወደ እኔ እንዲህ ሲል መጣ፦",
    "13": "የሰው ልጅ ሆይ፥ ምድር በማመፅ በእኔ ላይ ሃጢአት ስትሰራ፥ እኔም እጄን ስዘረጋባት የእንጀራዋንም በትር ስሰብር ራብን ስሰድድባት ሰውንና እንስሳውንም ከእርስዋ ሳጠፋ፥",
    "14": "እነዚህ ሶስት ሰዎች፥ ኖህና ዳንኤል ኢዮብም፥ ቢኖሩባት በፅድቃቸው የገዛ ነፍሳቸውን ብቻ ያድናሉ፥ ይላል ጌታ እግዚአብሔር፡፡",
    "15": "ክፉዎቹን አራዊት በምድር ባሳልፍ እነርሱም ልጆችዋን ቢያጠፉ ስለ አራዊትም ማንም እንዳያልፍባት ባድማ ብትሆን፥",
    "16": "እነዚህ ሶስት ሰዎች ቢኖሩባት፥ እኔ ህያው ነኝና እነርሱ ብቻቸውን ይድናሉ እንጂ ወንዶችንና ሴቶች ልጆቻቸውን አያድኑም፥ ምድሪቱም ባድማ ትሆናለች፥ ይላል ጌታ እግዚአብሔር፡፡",
    "17": "ወይም በዚያች ምድር ላይ ሰይፍ አምጥቼ፦ ሰይፍ ሆይ፥ በምድሪቱ ላይ እለፊ ብል፥ ሰውንና እንስሳውንም ከእርስዋ ባጠፋ፥",
    "18": "እነዚህ ሶስት ሰዎች ቢኖሩባት፥ እኔ ህያው ነኝና እነርሱ ብቻቸውን ይድናሉ እንጂ ወንዶችንና ሴቶች ልጆቻቸውን አያድኑም፥ ይላል ጌታ እግዚአብሔር፡፡",
    "19": "ወይም በዚያች ምድር ላይ ቸነፈር ብሰድድ ሰውንና እንስሳውንም ከእርስዋ አጠፋ ዘንድ መአቴን በደም ባፈስስባት፥",
    "20": "ኖህና ዳንኤል ኢዮብም ቢኖሩባት፥ እኔ ህያው ነኝና በፅድቃቸው ነፍሳቸውን ብቻ ያድናሉ እንጂ ወንዶችንና ሴቶች ልጆቻቸውን አያድኑም፥ ይላል ጌታ እግዚአብሔር፡፡",
    "21": "ጌታ እግዚአብሔርም እንዲህ ይላል፦ ይልቁንስ ሰውንና እንስሳን ከእርስዋ አጠፋ ዘንድ በኢየሩሳሌም ላይ አራቱን ክፉ ፍርዶቼን፥ ሰይፍንና ራብን ክፉዎችንም አውሬዎች ቸነፈርንም፥ ስሰድድባት!",
    "22": "ነገር ግን፥ እነሆ፥ የሚያመልጡና ወንዶችና ሴቶች ልጆችን የሚያመጡ ይቀሩላታል፤ እነሆ፥ ወደ እናንተ ይወጣሉ እናንተም መንገዳቸውንና ስራቸውን ታያላችሁ፤ በኢየሩሳሌምም ላይ ስላመጣሁት ክፉ ነገር ሁሉ ስላመጣሁባትም ነገር ሁሉ ትፅናናላችሁ።",
    "23": "መንገዳቸውንና ስራቸውን ባያችሁ ጊዜ ያፅናኑአችኋል፤ ያደረግሁባትንም ሁሉ በከንቱ እንዳላደረግሁባት ታውቃላችሁ፥ ይላል ጌታ እግዚአብሔር፡፡"
}