{
    "1": "የእግዚአብሔር ቃል ወደ እኔ እንዲህ ሲል መጣ፦",
    "2": "የሰው ልጅ ሆይ፥ የአንዲት እናት ልጆች የሆኑ ሁለት ሴቶች ነበሩ።",
    "3": "በግብፅም አመነዘሩ፥ በኮረዳነታቸው አመነዘሩ፤ በዚያ ጡቶቻቸው ምዋሸሹ በዚያም የድንግልናቸውን ጡቶች ዳበሱ።",
    "4": "ስማቸውም የታላቂቱ ኦሆላ የእህትዋም ኦሆሊባ ነበረ፥ ለእኔም ሆኑ ወንዶችና ሴቶች ልጆችንም ወለዱ። ስማቸውም ኦሆላ ሰማርያ ናት፤ ኦሆሊባ ደግሞ ኢየሩሳሌም ናት።",
    "5": "ኦሆላም ገለሞተችብኝ፥ ውሽሞችዋንም ጎረቤቶችዋን አሶራውያንን በፍቅር ተከተለቻቸው።",
    "6": "እነርሱም ሰማያዊ ሃር የለበሱ አለቆችና ሹማምቶች፥ መልከ መልካሞች ጎበዛዝት፥ በፈረስ ላይ የሚቀመጡ ፈረሰኞች ነበሩ።",
    "7": "ግልሙትናዋንም ከተመረጡ ከአሶር ሰዎች ሁሉ ጋር አደረገች፥ በፍቅር በተከተለቻቸውም ጣኦቶቻቸው ሁሉ ረከሰች።",
    "8": "በግብፅም የነበረውን ግልሙትናዋን አልተወችም፤ በዚያ በኮረዳነትዋ ጊዜ ከእርስዋ ጋር ተኝተው ነበር፥ የድንግልናዋንም ጡቶች ዳብሰው ነበር፥ ግልሙትናቸውንም አፍስሰውባት ነበር።",
    "9": "ስለዚህ በፍቅር በተከተለቻቸው በውሽሞችዋ በአሶራውያን እጅ አሳልፌ ሰጠኋት።",
    "10": "እነርሱም ህፍረተ ስጋዋን ገለጡ፤ ወንዶችና ሴቶች ልጆችዋንም ማርከው ወሰዱ፥ እርስዋንም በሰይፍ ገደሉ፤ ፍርድንም ስላደረጉባት በሴቶች መካከል መተረቻ ሆነች።",
    "11": "እህትዋም ኦሆሊባ ይህን አየች፤ ሆኖም ከእርስዋ ይልቅ በፍቅር በመከተልዋ ረከሰች፥ ግልሙትናዋም ከእህትዋ ግልሙትና ይልቅ በዛ።",
    "12": "አለቆችንና ሹማምቶችን ጎረቤቶችዋን ጌጠኛ ልብስ የለበሱትን በፈረሶች ላይ የሚቀመጡትን ፈረሰኞች፥ ሁሉም መልከ መልካሞችን ጎበዛዝት አሶራውያንን በፍቅር ተከተለቻቸው።",
    "13": "የረከሰችም እንደ ሆነች አየሁ፥ ሁለቱም አንድ መንገድ ሄደዋል።",
    "14": "ግልሙትናዋንም አበዛች፤ በቀይ ቀለምም የተሳለችውን የከለዳውያንን ስእል፥ በናስ ላይ የተሳሉትን ሰዎች አየች።",
    "15": "በወገባቸው ዝናር የታጠቁ ራሳቸውንም በቀለማዊ መጠምጠሚያ የጠመጠሙ ነበሩ፤ ሁሉም ከተወለዱባት አገር የሆኑትን የከለዳውያንን ልጆች መስለው መሳፍንትን ይመስሉ ነበር።",
    "16": "ባየቻቸውም ጊዜ በፍቅር ተከተለቻቸው፥ ወደ ከላውዴዎን ምድር ወደ እነርሱ መልእክተኞችን ላከች።",
    "17": "የባቢሎንም ሰዎች ወደ እርስዋ ፍቅር ወዳለበት መኝታ መጡ በግልሙትናቸውም አረከሱአት፤ እርስዋም ከእነርሱ ጋር ረከሰች ነፍስዋም ከእነርሱ ተለየች።",
    "18": "ግልሙትናዋንም ገለጠች ህፍረተ ስጋዋንም አሳየች፤ ነፍሴም ከእህትዋ እንደ ተለየች እንዲሁ ነፍሴ ከእርስዋ ተለየች።",
    "19": "ነገር ግን በግብፅ ምድር የገለሞተችበትን የኮረዳነትዋን ዘመን አስባ ግልሙትናዋን አበዛች።",
    "20": "ስጋቸውም እንደ አህዮች ስጋ ዘራቸውም እንደ ፈረሶች ዘር የሆነውን እነዚያን ምልምሎች በፍቅር ተከተለቻቸው።",
    "21": "ስለ ኮረዳነትሽ ምክንያት ግብፃውያን ጡቶችሽን በዳበሱ ጊዜ የኮረዳነትሽን ሴሰኝነት አሰብሽ።",
    "22": "ስለዚህ፥ ኦሆሊባ ሆይ፥ ጌታ እግዚአብሔር እንዲህ ይላል፦ ነፍስሽ ከእነርሱ የተለየች ውሽሞችሽን አስነሳብሻለሁ፥ በዙሪያሽም በአንቺ ላይ አመጣቸዋለሁ።",
    "23": "እነርሱም የባቢሎን ሰዎች ከለዳውያንም ሁሉ፥ ፋቁድ፥ ሱሄ፥ ቆአ፥ ከእነርሱም ጋር አሶራውያን ሁሉ፥ መልከ መልካሞች ጎበዛዝት፥ አለቆችና ሹማምቶች ሁሉ፥ መሳፍንቶችና አማካሪዎች ሁሉ፥ በፈረስ ላይ የተቀመጡ ናቸው።",
    "24": "በመሳሪያና በሰረገላ በመንኮራኩርም በአህዛብም ጉባኤ ይመጡብሻል፤ ጋሻና አላባሽ ጋሻ ራስ ቁርም ይዘው በዙሪያሽ ይዘጋጁብሻል፤ ፍርድንም እሰጣቸዋለሁ፥ እንደ ፍርዳቸውም ይፈርዱብሻል።",
    "25": "ቅንአቴንም በአንቺ ላይ አደርጋለሁ በመአትም ያደርጉብሻል፤ አፍንጫሽንና ጆሮሽንም ከአንቺ ይቆርጣሉ፥ ከአንቺም የቀረ በሰይፍ ይወድቃል፤ ወንዶችና ሴቶች ልጆችሽንም ማርከው ይወስዳሉ፥ ከአንቺም የቀረውን እሳት ትበላቸዋለች።",
    "26": "ልብስሽንም ይገፍፉሻል የክብርሽንም ጌጥ ይወስዳሉ።",
    "27": "ሴሰኝነትሽንም፥ ከግብፅ ምድር ያወጣሽውን ግልሙትናሽንም ከአንቺ አስቀራለሁ፤ አይንሽንም ወደ እነርሱ አታነሺም ግብፅንም ከዚያ ወዲያ አታስቢም።",
    "28": "ጌታ እግዚአብሔር እንዲህ ይላልና፦ እነሆ፥ በጠላሻቸው እጅ፥ ነፍስሽ በተለየቻቸው እጅ አሳልፌ እሰጥሻለሁ፤",
    "29": "እነርሱም በጥል ያደርጉብሻል፥ የደከምሽበትንም ሁሉ ይወስዳሉ፥ እራቁትሽንና እርቃንሽን አድርገውም ይተዉሻል፤ የግልሙትናሽም ነውር፥ ሴሰኝነትሽና ግልሙትናሽም ሁሉ ይገለጣል።",
    "30": "ከአህዛብ ጋር ስላመነዘርሽ በጣኦቶቻቸውም ስለ ረከስሽ ይህን ያደረጉብሻል።",
    "31": "በእህትሽ መንገድ ሄደሻል፤ ስለዚህ ፅዋዋን በእጅሽ እሰጥሻለሁ።",
    "32": "ጌታ እግዚአብሔር እንዲህ ይላል፦ የጠለቀውንና የሰፋውን ብዙም የሚይዘውን የእህትሽን ፅዋ ትጠጪአለሽ፤ መሳቂያና መሳለቂያም ትሆኛለሽ።",
    "33": "በእህትሽ በሰማርያ ፅዋ፥ በድንጋጤና በጥፋት ፅዋ፥ በስካርና በውርደት ትሞልያለሽ።",
    "34": "ትጠጪዋለሽ ትጨልጪውማለሽ ገሉንም ታኝኪዋለሽ ጡትሽንም ትሸነትሪዋለሽ፤ እኔ ተናግሬአለሁና፥ ይላል እግዚአብሔር፡፡",
    "35": "ስለዚህ ጌታ እግዚአብሔር እንዲህ ይላል፦ ዘንግተሽኛልና፥ ወደ ኋላሽም ጥለሽኛልና አንቺ ደግሞ ሴሰኝነትሽንና ግልሙትናሽን ተሸከሚ።",
    "36": "እግዚአብሔርም እንዲህ አለኝ። የሰው ልጅ ሆይ፥ በኦሆላና በኦሆሊባ ትፈርዳለህን? ሃጢአታቸውንም ታስታውቃቸዋለህ?",
    "37": "አመንዝረዋልና፥ ደምም በእጃቸው አለና፥ ከጣኦቶቻቸውም ጋር አመንዝረዋልና፥ ለእኔም የወለዱአቸውን ልጆቻቸውን መብል እንዲሆኑላቸው በእሳት አሳልፈዋቸዋልና።",
    "38": "ይህን ደግሞ አድርገውብኛል፤ በዚያ ቀን መቅደሴን አርክሰዋል ሰንበታቴንም ሽረዋል።",
    "39": "ልጆቻቸውንም ለጣኦቶቻቸው በሰዉ ጊዜ፥ በዚያው ቀን ያረክሱት ዘንድ ወደ መቅደሴ ገቡ፤ እነሆም፥ በቤቴ ውስጥ እንደዚህ አደረጉ።",
    "40": "ደግሞ መልእክተኛ ወደ ተላከባቸው ከሩቅም ወደሚመጡ ሰዎች ልካችኋል፤ እነሆም መጡ፥ አንቺም ታጠብሽላቸው አይኖችሽንም ተኳልሽ ጌጥም አጌጥሽ፤",
    "41": "በክብር አልጋ ላይ ተቀመጥሽ፥ በፊት ለፊትዋም ማእድ ተዘጋጅታ ነበር፥ እጣኔንና ዘይቴንም አኖርሽባት።",
    "42": "የደስተኞችም ድምፅ በእርስዋ ዘንድ ነበረ፤ ከብዙም ሰዎች ጉባኤ ጋር ሰካራሞቹ ከምድረ በዳ መጡ፤ በእጃቸው አንባር በራሳቸውም የተዋበ አክሊል አደረጉ።",
    "43": "እኔም በምንዝር ላረጀችው፦ አሁን ከእርስዋ ጋር ያመነዝራሉ እርስዋም ከእነርሱ ጋር ታመነዝራለች አልሁ።",
    "44": "ወደ ጋለሞታም እንደሚገቡ ወደ እርስዋ ገቡ፤ እንዲሁ ይሰስኑ ዘንድ ወደ ኦሆላና ወደ ኦሆሊባ ገቡ።",
    "45": "ሴቶቹ አመንዝሮች ናቸውና፥ በእጃቸውም ደም አለና ፃፅቃን ሰዎች በአመንዝሮቹና በደም አፍሳሾቹ ሴቶች ላይ በሚፈረደው ፍርድ ይፈርዱባቸዋል።",
    "46": "ጌታ እግዚአብሔር እንዲህ ይላል፦ ጉባኤን አመጣባቸዋለሁ፥ ለመበተንና ለመበዝበዝም አሳልፌ አሰጣቸዋለሁ።",
    "47": "ጉባኤውም በድንጋይ ይወግሩአቸዋል በሰይፋቸውም ይቆርጡአቸዋል፥ ወንዶችና ሴቶች ልጆቻቸውንም ይገድላሉ፥ ቤቶቻቸውንም በእሳት ያቃጥላሉ።",
    "48": "ሴቶችም ሁሉ እንደ ሴሰኝነታችሁ እንዳይሰሩ ይማሩ ዘንድ ሴሰኝነትን ከምድር ላይ አጠፋለሁ።",
    "49": "ሴሰኝነታችሁንም በላያችሁ ላይ ይመልሳሉ፥ እናንተም የጣኦቶቻችሁን ሃጢአት ትሸከማላችሁ፤ እኔም ጌታ እግዚአብሔር እንደ ሆንሁ ታውቃላችሁ።"
}